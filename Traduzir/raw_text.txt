--- PAGE 1 ---
1
R. D. D. Ruperti 
Abbatis Tuitiensis 
DE TRINITATE 
ET OPERIBUS EJUS 
LIBRI XLII 
IN LEVITICUM 
COMMENTARIORUM 
LIBER PRIMUS 
(LEVIT. CAP . I-VIII) 
CAPUT PRIMUM. Cur liber Leviticus docetur, 
et quod sacrificiorum ritus non necessarius 
pro tempore fuerit institutus. 
Liber  iste,  Hebraice  Vagecra,  Graece  Leviticus,  Latine
Ministerialis dicitur, videlicet a maxima parte, quia de ministeriis agit
sacerdotalibus.  Sic  anterior  liber,  Hebraice  Ellesmoth,  Graece
Exodus,  Latine  dicitur  Exitus.  Item  a  parte  sui  majore,  quia
maximum eorum de quibus agitur in illo, exitus est filiorum Israel de
Aegypto. Ergo quia de ministeriis hic agitur sacerdotalibus, liber iste
a  Graecis  Leviticus  dicitur,  non  quod  Graecam  habeat  hoc
vocabulum originem; oritur namque a Levi, quod Hebraicum est, et
interpretatur  additus:  sed  quod  hic  liber  de  ministeriis  agat
sacerdotalibus Leviticae tribus. Porro sacrificia, quorum hic ritus est
ordinatus, non tanquam perficiendae salutis instrumenta necessaria,

--- PAGE 2 ---
2
sed tanquam obstacula quaedam propter transgressiones positae sunt.
Quod haec ipsa lex, et prophetae, et Apostolus pariter astipulantur.
Nam haec ipsa lex sacrificiorum praemisso: 
"Fundetque sacerdos sanguinem super altare Domini ad
ostium  tabernaculi  testimonii  adolebitque  adipem
suavitatis Domino (Lev. XVII)," 
continuo subjungit: 
"Et nequaquam ultra immolabunt filii Israel hostias suas
daemonibus, cum quibus fornicati sunt (ibid.)." 
Et in propheta Jeremia Dominus dicit: 
"Holocaustomata  vestra  addite  victimis  vestris,  et
comedite  carnes,  quia  non  sum  cum  patribus  vestris
locutus, et non praecepi eis in die qua eduxi eos de terra
Aegypti, de verbo holocaustomatum et victimarum (Jer.
VII)." 
Quid igitur lex? 
"Propter transgressiones posita est, donec veniret semen
cui  repromiserat,  ordinata  per  angelos  in  manu
Mediatoris (Gal. III)." 
Igitur sacrificiorum legem non propter ipsa, sed propter hoc quod
ipsa quoque secundum exemplar veri et coelestis sacrificii disposita
sunt,  ipso  adjuvante  coelestium  Domino,  spiritualiter  examinanda
ingrediamur,  et  ad  nostram  utilitatem,  qui  coelesti  tabernaculo
deservimus, cuncta referre curemus. 

--- PAGE 3 ---
3
CAPUT II. Oblationum sive sacrificiorum ritus quot modis, 
sive qualitatibus distinguatur. 
(CAPUT. I.) 
"Vocavit autem  Moysen, et  locutus est  ei  Dominus de
tabernaculo testimonii, dicens: Loquere filiis Israel, et
dices  ad  eos:  Homo  qui  obtulerit  ex  vobis  hostiam
Domino de pecoribus, id est de bobus et ovibus offerens
victimas,  si  holocaustum  fuerit  ejus  oblatio  ac  de
armento  masculum  immaculatum,  offerret  ad  ostium
tabernaculi testimonii, ad placandum sibi Dominum." 
Antequam  verba  ipsa  singillatim  conferamus,  summa  legis
sacrificiorum  facta  divisione  breviter  colligere  libet.  Oblationum,
sive sacrificiorum, alia sunt quae dicuntur holocaustomata, alia quae
pacifica,  alia  quae  pro  peccato.  Rursus  eorum  quae  pro  peccato
dicuntur, alia sunt quae pro peccato sacerdotis simul et multitudinis,
alia quae pro peccato cujuscunque hominis principis, sive popularis.
Sed  quae  pro  peccato  sunt  sacerdotis  tantum,  atque  pro  peccato
sacerdotis simul et multitudinis, parum aut nihil differre videntur,
utraque  enim  extra  castra  cremari  jubentur,  et  hoc  ab  holocausto
differunt,  quod  holocaustum  in  altari,  illa  autem  extra  castra
cremantur. Item, quae pro peccato principis, et quae pro peccato sunt
hominis  plebei,  sub  eamdem  legem  rediguntur,  utraque  vero  pari
modo separato memoriali in pastum ignis Dominici, adipe scilicet
qui operit vitalia et omni pinguedine interiori, duobus renibus cum
adipe  quo  teguntur  illa,  et  reticulo  jecoris  cum  renunculis,  his,
inquam, separatis, caetera cedunt in esum sacerdotis. 

--- PAGE 4 ---
4
CAPUT III Quod omnia nonnisi de tribus generibus sumi 
jubeantur, de armento, de pecoribus, de volatilibus, 
et quid per haec mystice. 
Et  notandum,  quod  haec  omnia  de  tribus  sumi  jubentur
generibus,  id  est  de  armento,  de  pecoribus,  de  volatilibus.  De
armento, vitulus; de pecoribus, aries sive capra; de volatilibus, turtur
sive  columba.  Praeter  has  quinque  animalium  species,  caetera
animantia munda sive immunda, nescit sacrificiorum lex. Mysticas
quaesituri  causas,  usuales  prius  armenti  pecorum  ac  volatilium
proponamus differentias. Armentum duobus modis proficit: nam et
operatur terram, et lactis copiam praestat. Pecus, id est aries sive
capra, nihil operatur, sed solos lactis et lanae praebet redditus. Turtur
sive columba in neutro valet, et ab omni ejusmodi servitio vacuum
est. Igitur in his tribus generibus, tres intelligamus ordines, quorum
sacrificiis  legitimis  in  coelesti  tabernaculo  deservitur,  quos  apud
prophetam Ezechielem tres viri isti designant, Noe, Daniel et Job,
unum scilicet rectorum, alium contemplationi vacantium, tertium in
actibus saeculi bene et licite operantium. Nam his tribus ordinibus
distincti  sunt  omnes,  quicunque  semetipsos  Deo  vivo  sacrificant,
exhibentes  corpora  sua  hostiam  vivam,  sanctam,  Deo  placentem,
rationabile  obsequium  suum  (Rom.  XII).  Et  aliquando  quidem
holocaustum,  id  est  gratiarum  actio,  aliquando  pro  peccato  idem
poenitentiae opus est, quod offertur, aliquando pacifica hostia, id est
oratio  quaerens  pacem  ab  impugnatione  vitiorum,  verbi  gratia,
dicendo cum Apostolo: 
"Infelix ego homo, quis me liberabit de corpore mortis
hujus? Gratia Dei per Jesum Christum (Rom. VII)." 

--- PAGE 5 ---
5
CAPUT IV . Quod eorum omnium princeps unus sit Christus, 
a quo, vel in quo omne sacrificium perficiatur. 
Horum omnium princeps unus Christus est. Ipsius namque
principaliter  est  holocausta  gratiarum  offerre,  qui  secundum
similitudinem  Noe,  de  fluctibus  et  perditione  saeculi  arcam  eruit
Ecclesiae suae. Et de isto rectissime  dicas, quia aedificavit altare
Domino,  offerens  super  illud  holocaustum  (Gen.  VIII).  Etenim
propter illum odoratus est Dominus odorem suavitatis, et benedixit
nobis, dicens: 
"Crescite et multiplicamini, et replete terram (Gen. IX)." 
Item  hujus  solius  est  offerre  hostias  pacificas  secundum
similitudinem Danielis dicentis: 
"Et non est in tempore hoc princeps, et propheta, et dux,
neque  holocaustum,  neque  sacrificium,  neque  oblatio,
neque incensum, neque locus primitiarum coram te, ut
possimus invenire misericordiam, sed in anima contrita
et spiritu humilitatis, suscipiamur sicut in holocaustum
arietis,  et  taurorum,  et  sicut  in  millibus  agnorum
pinguium (Dan. III)." 
Solus enim inter Deum et homines pacem fecit, antiquas solvens
inimicitias, aliud quam seipsum non habens altare vel sacrificium, et
in  carne  vel  sanguine  suo  melius  susceptus  est  quam  millibus
taurorum et arietum, vel agnorum pinguium. Nihilominus hujus est
offerre  sacrificia  pro  peccato  non  suo,  sed  alieno  secundum
similitudinem Job, qui surgens mane, offerebat sacrificia per singulos
filios, dicens: 
"Ne forte benedixerint filii mei Deo in cordibus suis 
(Job I)," 

--- PAGE 6 ---
6
et ita sacrificabat eos Domino. Nunc diligentius singula pertractemus.

--- PAGE 7 ---
7
CAPUT V . De oblatione holocausti ex armento, et quid 
sit ritus ejus, et quod offerre mystice sit ejus 
qui vivit secundum Job. 
"Si, inquit, holocaustum fuerit ejus oblatio, et de armento
masculum immaculatum offerret ad ostium tabernaculi
testimonii, ad placandum sibi Dominum." 
De armento ejus oblatio est, qui vivit secundum Job, ut praedictum
est, qui sub jugo conjugii domui suae bene praefuit, et filios suos in
omni pietate subditos erudivit, adeo ut, sicut jam diximus, holocausta
offerret per singulos, dicens: 
"Ne forte peccaverint et benedixerint Deo in cordibus
suis (Job I)." 
Et ejus oblatio holocaustum est, id est totum incensum, quando de
bono opere gratias agens, et non sibi, sed Deo totum tribuens obtulit.
Ait enim: 
"Masculum immaculatum offerret ad ostium tabernaculi
testimonii, ad placandum sibi Dominum." 
Masculum  immaculatum  de  armento  in  illo  ordine  offerre  est
honorabile  connubium,  juxta  Apostolum,  et  torum  immaculatum
(Hebr.  XIII)  custodire  ad  placandum  sibi  Dominum,  districtum
videlicet judicem fornicatorum et adulterorum. Quo ritu? Sequitur: 
"Ponetque  manus  super  caput  hostiae,  et  acceptabilis
erit, atque in expiationem ejus proficiens. Immolabitque
vitulum coram Domino." 
Manus  super  caput  hostiae  ponere  et  vitulum  Deo  immolare,  est
adhibita  bonorum  operum  disciplina,  carnem  conjugalem  ad

--- PAGE 8 ---
8
honorem Domini retinere, ut possit orationi vacare. 
"Et  offerrent,  inquit,  filii  Aaron  sacerdotis  sanguinem
ejus per altaris circuitum, ad ostium tabernaculi." 
Filii Aaron, quod interpretatur mons fortitudinis, filii, inquam, Aaron
sacerdotis,  id  est  membra  sacerdotis,  sive  Pontificis  magni,  qui
penetravit  coelos,  Jesus  Christi,  ipsi  sunt  qui  semetipsos  in
quocunque ordine dedicant illi. Nam non solis eis, qui manibus et ore
sacramenta  Christi  conficiunt,  sed  cunctis  credentibus  dicitur  per
Petrum apostolum: 
"Vos autem genus electum, regale sacerdotium (I Petr.
II)." 
Et in Apocalypsi: 
"Omnium  electorum  laudantium  vox  est.  Quoniam
occisus es, et redemisti nos Deo in sanguine tuo, et fecisti
nos Deo nostro regnum, et sacerdotes (Apoc. V)." 
Porro  altare  illorum  fides  est,  cui  quidquid  offerunt  necessario
imponunt,  sine  qua  nihil  dignum,  aut  placitum  offerre  possunt.
Sanguinem ergo hostiae fundunt 
"per altaris circuitum, ante ostium tabernaculi," 
quando voluntatem carnis et sanguinis pro Christo trucidant, ut in
tabernaculo  ejus  digne  consistere  possint,  verbi  gratia,  quando
propter illud, quod dictum est: 
"Si ergo offers munus tuum ad altare, et recordatus fueris
quia frater tuus habet aliquid adversus te, relinque ibi
munus tuum ante altare, et vade prius reconciliari fratri

--- PAGE 9 ---
9
tuo, et tunc veniens offeres munus tuum (Matth. V)," 
qui propter illud, inquam, aufert iram a corde suo, sanguinem hostiae
suae fudit 
"per circuitum altaris," 
juxta praeceptum Domini. 
"Detractaque  pelle  hostiae,  inquit,  artus  in  frusta
concident." 
Pellem  hostiae  detrahere,  est  omnem  hypocrisim  abjicere,  quod
simulatores  non  faciunt,  introrsum  turpes  speciosi  pelle  decora,
quales  erant  Scribae  et  Pharisaei,  quibus  vae  denuntiat  Dominus
noster,  eo  quod  omnia  faciant  propter  homines.  Artus  quoque  in
frusta concidere, est vitia mortificare, juxta Apostolum dicentem: 
"Mortificate  membra  vestra,  quae  sunt  super  terram,
fornicationem, immunditiam, libidinem, concupiscentiam
malam,  et  avaritiam,  quae  est  simulacrorum  servitus
(Col. III)." 
Ita demum: 
"Subjicient, inquit, in altari ignem, strue lignorum ante
posita,  et  membra  quae  caesa  sunt  superordinantes,
caput  videlicet  et  cuncta  quae  adhaerent  jecori,
intestinis, et pedibus lotis aqua, adolebitque ea sacerdos
super altare in holocaustum et suavem odorem Domino."
Membra  quae  caesa  sunt  ordinare,  est  ea  quae  fuerant  arma
iniquitatis  exhibita  peccato  arma  effecta  justitiae  rationabiliter
componere, ut sit, juxta Apostolum, rationabile obsequium nostrum

--- PAGE 10 ---
10
(Rom. XII). Ordinatum quippe est, ut, verbi gratia, fidem reddat vir
uxori, uxor viro, ambo Deo. Quae membra? 
"Caput videlicet et cuncta quae adhaerent jecori." 
Caput intentio est, quam cuncta totius operis membra sequuntur; in
jecore concupiscentia et voluptas, juxta eos qui de physicis disputant,
consistit. Intestina cogitationes occultas, pedes quotidiana significant
peccata,  sine  quibus  humana  vel  terrena  conversatio  transigi  non
potest: his omnibus 
"lotis aqua," 
id est, per confessionem emundatis et per lacrymas, 
"adolebit  ea,  inquit,  sacerdos  super  altare  in
holocaustum, et suavem odorem Domino." 
"Nunquid de bobus cura est Deo?" (I Cor. IX.) 
Si non de bove vivo ac triturante cura est Deo, quanto minus de bove
mortuo  detracta  pelle,  in  frusta  conciso.  Ergo  propter  nos  potius
dictum  est,  qui  cum  fecerimus  ea  quae  praedicta  sunt,  et
adoleverimus  in  holocaustum  Domino,  non  nobis,  sed  illi  totum
attribuendo, cura est illi de his, et suavis ad illum ascendit odor, sicut
econtrario de peccatoribus fetor, qui sibi vivunt, non Deo, testante
Deo: 
"Computruerunt jumenta in stercore suo (Joel I)." 

--- PAGE 11 ---
11
CAPUT VI. De oblatione holocausti ex pecoribus, et quis sit ritus 
ejus, et quod offerre mystice sit ejus qui vivit secundum Noe. 
"Quod si de pecoribus oblatio est, de ovibus sive capris
holocaustum  anniculum  et  absque  macula  offeret.
Immolabitque  ad  latus  altaris,  quod  respicit  ad
aquilonem coram Domino," etc. 
"De pecoribus ejus oblatio est,"  qui vivit secundum Noe, qui, ut
praedictum est, praefuit arcae inter undas diluvii. Qui, inquam, ejus
exemplo domum rei regendam suscepit, ejus oblatio de arietibus est,
sive de capris. Nam et si revera sit mundus et totus candidus aries,
sua tamen aestimatione caper, id est, peccator est. 
"Anniculum, inquit, et absque macula offeret." 
Anniculus, id est, unius anni masculus, jam fortis est, corniculumque
vibrare potest, gregemque ductare jam illum decet. Significat ergo
plenitudinem  virtutum  ejus,  qui  praeesse  dignus  est  Dominicis
ovibus, qualis Apostolus juxta confidentiam loquitur: 
"An  experimentum  vultis  ejus  qui  in  me  loquitur
Christus?" (II Cor. XIII.) 
Itemque quasi validi conscius corniculi: 
"Quid vultis, inquit, in virga veniam ad vos, an in spiritu
mansuetudinis?" (I Cor. IV .) 
Estque absque macula cum cavet et dicit: 
"Ne forte aliis praedicans, ipse reprobus efficiar (I Cor.
IX)." 

--- PAGE 12 ---
12
Et discipulo persuadet, dicens ut seipsum exhibeat 
"operarium inconfusibilem (II Tim. II)." 
Huic  ordini  maxime  necessaria  est  latitudo  charitatis  cum  spiritu
fortitudinis; unde et subditur: 
"Immolabitque  ad  latus  altaris,  quod  respicit  ad
aquilonem." 
Latus  namque  altaris  est  amplitudo  charitatis,  qua  dilatatus  idem
Apostolus dicit: 
"Os  nostrum  patet  ad  vos,  o  Corinthii,  cor  nostrum
dilatatum est. Non angustiamini in nobis (II Cor. VI)," 
etc. Ad hoc latus altaris semetipsum immolans idem aries anniculus,
dux gregis Dominici: 
"Libenter, inquit, impendam et superimpendar ipse pro
animabus vestris (II Cor. XII)." 
"Quod respicit ad aquilonem," 
inquit. Aquilo diabolum significat, qui dixit: 
"Sedebo in monte testamenti, in lateribus aquilonis (Isa.
XIV)." 
Hunc aquilonem respicit latus charitatis, quia videlicet nihil diabolo
sic contrarium est, quomodo latitudo charitatis. 
"Sanguinem vero illius fundent super altare filii Aaron
per circuitum, dividentque membra," 

--- PAGE 13 ---
13
etc. 

--- PAGE 14 ---
14
CAPUT VII. De obligatione holocausti ex volatilibus, et quid sit 
ritus ejus, et quod offerre mystice sit ejus qui vivit secundum 
Danielem. 
"Sin autem de avibus holocausti oblatio fuerit Domino,
de turturibus et pullis columbae offeret eam sacerdos ad
altare." 
De avibus ejus oblatio est qui vivit secundum Danielem, id est qui
vitam ducit caelibem, de hoc solum sollicitus 
"quomodo placeat Deo (I Cor. VII)," 
et ab omni liber onere sive servitio penna contemplationis ad alta
sublevatur, sancto feriatus otio. 
"De turturibus, inquit, et pullis columbae." 
Avis utraque gemitum pro cantu habet. Hoc tantum interest quod
turtur  sublivagus,  columba  gregatim  gemere  consuevit.  Significat
ergo  turtur  solitariam  vel  eremiticam,  columba  vero  coenobialem
vitam eorum qui per contemplationem volant. 
"Offeret eam, inquit, sacerdos ad altare." 
Quomodo? 
"Retorto, inquit, ad collum capite, ac rupto vulneris loco
decurrere faciet sanguinem super crepidinem altaris." 
Caput  ad  collum  sive  ad  pennulas,  id  est  sensum  ad  intentiones
virtutum  retorqueri  oportet,  ut  videlicet  quidquid  agit,  qui  in
ejusmodi  proposito  est,  ad  hoc  tendat,  ut  ad  coelestia  jugi
contemplationis  volatu  migret,  vel  caput  collo  inhaereat,  et  non

--- PAGE 15 ---
15
funditus  abscindatur,  quia  videlicet  mens,  quae  ita  cunctos  actus,
sicut caput regit corpus, a carnis delectatione incidenda est, sed a
carnis cura necessario incidenda non est. Scriptum est enim: 
"Carnis curam ne feceritis in desideriis (Rom. XIII)." 
Quae ergo in desideriis facienda non est, procul dubio in necessitate
facienda est. 
"Rupto, inquit, vulneris loco decurrere faciat sanguinem
super crepidinem altaris." 
Sanguis  funditur  in  altari,  cum  ut  supra  dictum  est,  funditus
abrenuntiatur propriae voluntati. 
"Vesiculam vero gutturis, et plumas projiciet, et prope
altare  ad  plagam  orientalem  in  loco  in  quo  cineres
effundi solent." 
Vesicula  gutturis, quo  videlicet  turtur  sive columba  grana  reperta
recondit, capacitatem significat memoriae, qua bene utens animus
Scripturarum  sententias  utiliter  congerit;  plumae  vero,  agilitatem
mentis,  qua  sublimia  sequi  altumque  dictorum  sensum
comprehendere  novit.  Sed  hanc  naturae  facultatem  mens  erudita
quodammodo nescit, dum in veritatis luce totum videt, totum quod
de Deo sapit, non suarum virium, sed superni esse muneris. 
"Vesiculam ergo, inquit, gutturis et plumas projiciet ad
orientalem plagam," 
id est praedictas memoriae vel ingenii sui facultates in se contemnet
supernam confitendo gratiam. Locus, in quo holocaustorum cineres
effundi  solent,  justam  significat  hominis  humilitatem,  qui  ne  de
accepto  munere, vel revelationum magnitudine  se extollat  (I Cor.

--- PAGE 16 ---
16
XII), meminit quia cinis est, et revertetur in cinerem. Unde adhuc
subditur: 
"Confringetque ascellas ejus." 
Ascellis  namque  pennatis  avicula  in  altum  tollitur.  Ascellas  ergo
confringet,  id  est,  virtutem  in  infirmitate  deprimet,  dum  ut
praedictum est de munere se mens non extollit, quod tribuit Deus,
sicut de isto Moyse dictum est quia 
"stetit in confractione in conspectu ejus (Psal. CV)." 
"Non secabit nec ferro dividet eam, inquit." 
Nec enim virtus accepta omnino nesciri debet, alioqui custodiri non
valet. Confringatur ergo, et non fecetur vel ferro dividatur, id est per
humilitatem ignoretur, sed per rationem optime sciatur, ut servetur. 
"Et adolebit super altare lignis, igne posito, etc." 

--- PAGE 17 ---
17
CAPUT VIII. De oblatione farris et cur sit dictum: "Anima cum 
obtulerit," et quod simila esse debeat ejus oblatio, et quis ritus ejus 
sit. 
(CAP. II.) 
"Anima  cum  obtulerit  oblationem  sacrificii  Domino,
simila ejus erit oblatio." 
Quamvis  per  partem,  totum,  id  est  per  animam  recte  intelligas
hominem,  eleganter  tamen  in  tali  negotio  maluit  animam  ponere
quam hominem. In vero namque sacrificio non satis est corporaliter
praesentem spectari hominem, praesertim ubi sacrificii Dominus non
schema vel habitum corporalem, sed animae respicit intentionem. 
"Anima ergo, inquit, cum obtulerit oblationem sacrificii
Domino, simila erit ejus oblatio." 
Hactenus  de  oblatione  pecorum,  sive  carnium  nunc  de  oblatione
farris litteralis sermo est. Equidem dignum est ut non hordeum aut
furfurem, sed similam offerat Deo largitori omnium, qui acceptione
dignam modis omnibus facere curat oblationem. Caeterum et hoc
spirituali sensu non vacat. Simila namque interior frumenti et tritici
medulla est. Quid autem haec Scriptura sancta, nisi frumentum Dei?
Porro  medulla  triciti  spiritualis  intellectus  verbi.  Qui  ergo  rite
sacrificare desiderat, dum legit ac psallit, spiritualem intelligentiam
in  Creatoris  sui  laudibus  offerat.  Quod  Apostolus  studens  agere:
Psallam, inquit, spiritu, psallam et mente (I Cor. XIV). Nam spiritu
psallere  est  memoriter  psalmorum  verba  proferre,  mente  vero
psallere est vitalem verborum sensum mente percipere. Qui ergo Deo
laudem immolat, ut floridum faciat sacrificium sensum utilem quo
delectatur Deus offerat, ut, verbi gratia, cum dicit: 
"Panem angelorum manducavit homo (Psal. LXXVII)," 

--- PAGE 18 ---
18
non  tam  furfurem  litterae  sequendo  quam  spiritus  illum  similam
panem intelligat, non quem Moyses dedit, vel quem Moyses cum
populo manducavit, sed quem Pater signavit et in quo vitam mundo
dedit (Joan. VI), quo angelos immortaliter pascit, quod quia Judaei
non  faciunt,  occidentem  litteram,  et  non  vivificantem  spiritum
sequendo, contemptibile est quod offerunt, recteque dicitur illis per
prophetam: 
"Offertis super altare meum panem pollutum (Mal. I)." 
Itaque simila, inquit, erit ejus oblatio. Sed non satis est, in hujusmodi
oblatione solam habere conscientiam. Sequitur ergo: 
"Fundetque super eam oleum, et ponet thus." 
Oleum charitatem, thus bonae famae significat odorem. Hoc sermo
divinus praecipit, ut quicunque dicto vel scripto praedictam verbi
divini similam sacrificat, et cum charitate id faciat, et apud eos qui
foris sunt, bonum testimonium habeat. Hoc enim modo, et oleum
pariter et thus offeret Deo suo. 
"Ac  deferet  ad  filios  Aaron  sacerdotis.  Quorum  unus
tollet pugillum plenum similae et olei, ac totum thus, et
ponet memoriale super altare, in odorem suavissimum
Domino. Quod autem reliquum fuerit de sacrificio, erit
Aaron  et  filiorum  ejus  sanctum  sanctorum  de
oblationibus Domini." 
Unus iste vel Ecclesiae veritatem, vel certe ipsum significat Christum
magnum pontificem. 
"Tollet, inquit, pugillum plenum similae et olei, ac totum
thus," 

--- PAGE 19 ---
19
id est, intentionem charitatis ac bonae vitae odorem ejus qui laborat
in verbo et doctrina, 
"et ponet memoriale super altare in odorem suavissimum
Domino," 
videlicet  juxta  quod  in  Apocalypsi  idem  ipse  significatur,  per
angelum stantem juxta aram templi et habentem thuribulum aureum
in manu sua, cui data sunt incensa multa, ut daret de orationibus
sanctorum super altare aureum, quod est ante oculos Domini. Hic
plane praedictum memoriale super altare tollit, ut is a quo suscipitur
in memoria aeterna sit. 
"Quod reliquum, inquit, fuerit de sacrificio, erit Aaron et
filiorum ejus," 
quia videlicet eorum qui Scripturas libenter legunt, et idcirco filii
Aaron, id est, proximiora Christi membra sunt, sancta et desiderabilis
refectio est, quidquid de hujusmodi sacrificio sancti doctores in libris
suis reliquerunt. Erit igitur, inquit, 
"sanctum sanctorum de oblationibus Domini." 

--- PAGE 20 ---
20
CAPUT IX. Quod oblatio similae sartagine minutatim 
dividenda sit, oblatio vero de craticula non comminuenda, 
et utraque absque fermento oleo conspersa esse debeat, 
et quid haec mystice innuant. 
"Cum autem obtuleris sacrificium coctum in clibano, de
simila panes, scilicet absque fermento, conspersos oleo,
et  lagena  azyma  olea  lita,  si  oblatio  tua  fuerit  de
sartagine similae conspersae oleo et absque fermento,
divides  eam  minutatim,  et  fundes  desuper  oleum.  Sin
autem de craticula sacrificium fuerit, aeque simila oleo
conspergetur." 
Ei qui similam verbi Dei coquit in clibano, id est Scripturam sacram
tractat  in  Spiritu  sancto,  panes  faciens,  absque  omnis  haereticae
pravitatis vel vanae gloriae fermento, conspersos, ut praedictum est,
charitatis oleo ei, inquam, persecutio semper praesto est. Aut enim ab
his qui intus sunt falsis fratribus illi derogatur, aut ab illis qui foris
sunt impiis et sine Deo hominibus manifestius impugnatur. Ait ergo: 
"Si  oblatio  tua fuerit  de  sartagine  similae  conspersae
oleo et absque fermento," 
id est, si intus habueris pugnas verborum a falsis fratribus, pro sacrae
studio  Scripturae,  quam  cum  charitatis  oleo,  et  absque  falsitatis
tractaveris fermento, 
"divides eam minutatim," 
id  est,  diligentissime  singula  dicta  discuties,  ne  forte  quidpiam
reprehendi juste possit, 
"et fundes supra oleum." 

--- PAGE 21 ---
21
Similae jam conspersae oleo, iterum minutatim divisae superfundes
oleum, id est, Scripturae sanctae per charitatem elucidatae, iterum
singillatim retractae adversus contradictores, non amaritudinis zelum,
sed  ardentioris,  ut  eos  lucrifacias,  superaddes  ejusdem  charitatis
oleum. Sartago vas, a strepitu soni vocatum, sonat enim et strepit
dum  in  ea  frigitur  oleum.  Internum  ergo  significat  fraternae
aemulationis incendium, id est interius personante ac perstrepente
falsorum fratrum invidia. Porro craticula apertam illorum, qui foris
sunt, significat malitiam, qui sanctos homines, veritatis similam Deo
sacrificantes,  corporaliter  quoque  distentos,  subjectis  incendiis
conflagraverunt. Illic quoque oleum conspergitur; corpore namque
assato charitas exundat et ebullit ferventius. Ait ergo: 
"Sin autem de craticula sacrificium aeque simila oleo
conspergetur." 
Notandum quod si de sartagine est oblatio minutatim dividi, et sic
oleum supra  fundi jubetur: sin autem de craticula  non minutatim
dividi,  sed  oleo  tantum  conspergi  imperatur.  Nam  contra  falsos
fratres, qui sub nomine Christiano veritati insidiantur, diligentissima
divisione ac subtili discretionis minutatione opus est, quippe qui sub
eisdem  nominibus,  quibus  pro  fide  utimur,  et  ipsi  malitiose
delitescentes, contra fidem nituntur. Unde Dominus noster: 
"Attendite  a  falsis  prophetis,  qui  veniunt  ad  vos  in
vestimentis ovium, intrinsecus autem sunt lupi rapaces
(Matth. VII)." 
Caeterum contra eos qui Christi nomen quoque oderunt, non adeo
dubia, vel subtilis pugna est; illic enim quasi in plano campo hostem
dignoscere valet simplicitas quoque rusticorum fidelium. Nam sicut
ipse  Dominus  noster,  cum  a  Judaeorum  pontificibus,  Scribis  et
Pharisaeis,  tanquam  in  sartagine  stridula,  seditioso  strepitu
quaestiunculis  objectis  frigeretur,  subtili  commemoratione

--- PAGE 22 ---
22
Scripturarum causam justitiae suae tuebatur; cum autem coram Pilato
staret, nihil cum illo de Scripturis est locutus; sic electi ejus discipuli
quoties  ab  eis  qui  Scripturarum  habent  notitiam,  quaestionibus
perversis  inquietantur,  oportet  ut  de  Scripturis  vigilantes
respondendo, verba sua quasi minutatim dividant, quoties autem ab
eis tribulantur qui Scripturas non recipiunt, vel earum non habent
auditum, sermonem de hujusmodi non effundant. Sequitur: 
"Quam offerens Domino trades manibus sacerdotis," 
etc., ut supra. 

--- PAGE 23 ---
23
CAPUT X. Quod omnis oblatio, quae offertur Domino, 
absque fermento et melle esse, et sale condiri debeat, 
et quid haec mystice. 
"Omnis oblatio quae offertur Domino absque fermento
fiet.  Nec  quidquam  fermenti,  nec  mellis  adolebitur  in
sacrificio  Domini.  Primitias  tantum  eorum  offeretis  et
munera;  super  altare  vero  non  ponentur  in  odorem
suavitatis." 
De fermento veteri, fermento malitiae et nequitiae, jam alibi dictum
est. Mel dulcedinem temporalis gaudii significat, cui constanter a
sapiente verbi Dei praefertur delectatio, dicente: 
"Quam dulcia faucibus meis eloquia tua super mel et
favum ori meo" (Psal. CXVIII.)! 
Nec mellis, inquit, id est vanae ac transitoriae delectationis adolebitur
quidquam  in  sacrificio  Domini.  Nam econtrario  agnum comedere
jubemur, cum lactucis agrestibus, quae valde amarae sunt, et amara
significant lamenta poenitentium, sine quibus non satis est charum
Deo sacrificium nostrum. Quod sciens Psalmista: 
"Sacrificium,  inquit,  Deo  spiritus  contribulatus,  cor
contritum et humiliatum, Deus non despicies (Psal. L)." 
Igitur  nec  fermenti,  inquit,  nec  mellis  quidquam  adolebitur  in
sacrificio  Domini,  quia  videlicet  sicut  fermentum  malitiae  et
nequitiae Deus odit, sic et ineptam laetitiam non admittit, nec enim
tempus est, nunc ridendi, sed flendi (Eccle. III). 
"Vae autem vobis, ait, qui ridetis nunc, quia plorabitis et
flebitis (Luc. VI)." 

--- PAGE 24 ---
24
"Primitias tantum eorum, ait, offeretis et munera," 
videlicet quemadmodum anethum decimatur, aut mentha, 
"super altare vero non ponentur in odorem suavitatis." 
"Quidquid obtuleris sacrificii, sale condies, nec auferes
sal foederis Dei tui de sacrificio tuo. In omni oblatione
offeres sal." 
Notanda terna salis replicatio, 
"quidquid  obtuleris  sale  condies  et  non  auferes  sal
foederis Dei tui, et in omni oblatione offeres sal." 
Hoc ergo sub nomine salis plenius inculcat et replicat, ut absque
discretione  nihil  facias.  Nam  sicut  quod  sale  non  est  conditum,
insipidum est, et carnes quibus salis condimentum denegatur citius
corrumpuntur,  sic  omne  quod  agimus,  si  absque  discretione  fiat,
aeternae sapientiae placitum non est, et quasi putridum aut fetens
abjectione dignum est. Idcirco ter dixit (sal foederis Dei tui,) quia
videlicet  in  discretione  foedus  Domini  permanens  est,  indiscrete
autem  agentibus  foedus  cum  Deo  permanens,  vel  incorruptum
perseverare nequit. Preinde Dominus ait: 
"Vos estis sal terrae. Si ergo sal infatuatum fuerit, in quo
salietur?" (Matth. V .) 

--- PAGE 25 ---
25
CAPUT XI. Quid sit mystice de spicis virentibus offerre, et quid sit 
igni eas torrere, oleumque ac thus superimponere. 
"Sin autem obtuleris munus primitiarum frugum tuarum
Domino, de spicis adhuc virentibus, torrebis eas igni et
confringes eas in morem farris, et sic offeres primitias
tuas Domino, fundens super ea oleum, et thus imponens,
quia oblatio Domini est." 
Fruges nostrae lectionis sacrae sunt. Tunc autem munus primitiarum
offerimus de spicis adhuc virentibus, cum in servitio Domini Patrum
illorum qui ante legem fuerunt, imitanda nobis exempla proponimus. 
"Ager enim mundus est, semen verbum Dei, messis vero
consummatio saeculi (Matth. XIII)." 
Ergo cum exempla Patrum legimus, et imitanda nobis proponimus,
quos nondum legis aestus torruerat, quasi de spicis adhuc virentibus,
Domino  primitiarum  munus  offerimus.  Sed  sunt  eorum  facta
quaedam, quae sicut historialiter acta leguntur, nequaquam ita sequi,
vel in defensionem nostri pro auctoritate assumere ea valemus. Imo
et post legem datam sunt sanctorum facta quaedam, a quibus juste
restringimur  secundum  regulam  evangelicam,  verbi  gratia:  Ante
datam legem Abraham patriarcha Dei amicus sororem suam filiam
patris sui, et non matris suae, uxorem duxit (Gen. III); post legem
autem David quoque sanctus plures uxores eodem tempore habuit (I
Reg. III). Ita quasi virentes adhuc spicae, ante adventum Christi in
agro mundi hujus steterunt, donec elevato eodem sole justitiae, quasi
plena aestate, maturesceret, ac solidaretur messis virtutum. Igitur si
de spicis, inquit, adhuc virentibus munus primitiarum frugum tuarum
Domino obtuleris, 
"torrebis eas igni, et confringes in modum farris," 

--- PAGE 26 ---
26
id  est  si  exempla  Patrum  antiquorum  imitanda  tibi  proposueris,
horrentem litterae paleam Spiritu sancto adures et sensu spirituali
conterendo, ad similitudinem evangelici farris confringes, ut quod
hoc  tempore  judicaretur  adulterium  ad  evangelicum  referas
sacramentum.  Nam  quod  Abraham  duos  filios  habuit,  unum  de
ancilla et unum de libera, si secundum litteram sequaris vel imiteris,
tanquam adulter juste removendus es ab altari Domini. Si autem cum
Apostolo per allegoriam dicta esse haec accipias (Gal. IV), spicas
virentes igni torres, et in modum farris confringis, digne Domino
primitias ferens, fundensque super eas oleum, et thus imponens, id
est  pia  charitatis  consideratione  ad  honorem  Domini  perpendens,
quia  non  illis  reputatur  in  peccatum,  quod  recenti  adhuc  saeculo
sancti ac fideles homines Deo non prohibente fecerunt. 
"De qua adolebit sacerdos in memoriam muneris partem
farris fracti et olei, ac totum thus." 
Hoc item intelligendum ut supra. 

--- PAGE 27 ---
27
CAPUT XII. De hostia pacificorum, quid ab oblatione 
holocausti differat et de mystico ritu ejus, et cur 
non de volatilibus fieri praecipiatur. 
(CAP. III.) 
"Quod si hostia  pacificorum  fuerit  ejus  oblatio,  et  de
bobus  voluerit  offerre  marem  sive  feminam,  offeret
immaculatam coram Domino." 
Hoc ita superiori conjungitur lectioni. Dixerat superius (Lev. I): 
"Si  holocaustum  fuerit  ejus  oblatio,  ac  de  armento,
masculum  immaculatum  offeret  ad  ostium  tabernaculi
testimonii ad placandum sibi Dominum," 
etc., usque ad id quod dictum est, 
"confringetque  ascellas  turturis  sive  columbae,  et  non
secabit, nec ferro dividet eam." 
Paucis interpositis de sacrificio farris, nunc demum ita subjungit: 
"Quod si hostia pacificorum fuerit ejus oblatio," 
etc.  Holocaustum,  id  est  totum  incensum,  jam  supra  diximus,
sacrificium esse gratias agentium, videlicet, quia per auxilium Dei
gratia cuncta vitia sua sancti Spiritus igne combusserunt. Hostiam
vero pacificorum eorum esse qui secundum Apostolum condelectati
quidem lege Dei secundum interiorem hominem, sed videntes aliam
legem  in  membris  suis  repugnantem  legis  mentis  suae  pacem
quaerunt et dicunt: 
"Infelix ergo homo, quis me liberabit de corpore mortis

--- PAGE 28 ---
28
hujus?" (Rom. VII.) 
Ergo  hujusce  sacrificii,  id  est  hostiae  pacificorum  et  holocausti
distantia  diligenter  consideranda  est.  Holocausti  oblatio,  sive  de
armento, sive de pecoribus sit, sive de avibus, tota secundum nomen
suum jubetur incendi. De hostia vero pacificorum, nunc ita lex dicit: 
"Fundentque  filii  Aaron  sacerdotis  sanguinem  per
circuitum  altaris,  et  offerent  de  hostia  pacificorum  in
oblationem Domino." 
Si de bobus fuerit, 
"adipem  qui  operit  vitalia,  et  quidquid  pinguedinis
intrinsecus est, duos renes cum adipe quo teguntur illa,
et  reticulum  jecoris,  cum  renunculis,  adolebuntque  ea
super  altare  in  holocaustum  lignis  igne  supposito  in
oblationem suavissimi odoris Domino. Si vero de ovibus
fuerit ejus oblatio et agnum attulerit." 
Item, eodem modo separabuntur haec in holocaustum Domini. 
"Si autem capra fuerit," 
nihilominus eadem separationis lex erit, videlicet nec adipem, nec
sanguinem omnino comedetis, inquit. Nam subaudiendum est, quia 
"quidquid  reliquum  fuerit,  erit  Aaron et  filiorum  ejus,
sanctum sanctorum de oblationibus Domini (Lev. II)." 
Haec  holocausti  et  hostiae  pacificorum  distantia  juxta  historiam
manifesta est. Caeterum, juxta spiritualem sensum, eis quorum haec
est pugna, qua legi mentis ea, quae in membris est lex alia adhuc
repugnat, subtiliter valde pensandum est quod dicitur. Quid enim est 

--- PAGE 29 ---
29
"adipem  qui  operit  vitalia,  et  quidquid  pinguedinis
intrinsecus est," 
in  holocaustum  adolere,  nisi  corpus  castigare  et  in  servitutem
redigere? Adeps namque qui operit vitalia, quid est, nisi lex alia quae
in membris delicatis et vitali legi mentis repugnat? Quid, inquam, est 
"duos renes cum adipe quo teguntur illa in holocaustum" 
adolere, nisi cum Psalmista dicere ad Dominum: 
"Proba me, Domine, et tenta me, ure renes meos, et cor
meum?" (Psal. XXV .) 
Sed non satis est abstinentia ciborum renes corporis castigare, nisi
intrinsecus radix concupiscentiae perusta sit sancti Spiritus igne. Ait
ergo: 
"Et reticulum jecoris cum renunculis." 
In jecore, juxta physicos, voluptatis et concupiscentiae consistit vis.
Ergo non solos renunculos, sed cum renunculis, reticulum quoque
jecoris,  id  est  non  solum  renes  corporis  per  abstinentiam  cibi  et
potus, sed interiorem quoque concupiscentiae radicem sancti Spiritus
oportet amore comburi. Sive de bobus, sive de ovibus, haec oblatio,
id est hostia pacificorum fuerit, sive masculus, sive femina, sive ovis,
sive capra, item eodem ritu haec separari, et in holocaustum oportet
afferri,  quia  quocunque  ex  ordine  ille  sit,  in  quo  adhuc  alia
membrorum lex repugnat legi mentis, expedit illi, labore proprio cum
invocatione sancti Spiritus tam concupiscentiam comburere mentis
quam renes affligere corporis. Deinde Aaron et sacerdotum filiorum
ejus erit quod reliquum erit sacrificii, quia videlicet eorum qui jam in
virtutibus profecerunt, et aliis praeesse noverunt, cura haec erit, ut

--- PAGE 30 ---
30
istorum  infirmitatem  orationibus  juvent,  informent  exemplis,
erudiant  disciplinis.  Notandum  in  hoc  sacrificio,  id  est  in  hostia
pacificorum, cum adipe et cum renibus debere caudam quoque offerri
per sanguinem suum. Ait enim: 
"Et offerent de pacificorum hostia, sacrificium Domino
adipem, et caudam totam cum renibus," 
etc. Cauda finis corporis est. Hoc ergo isto quoque nomine Spiritus
dicit Ecclesiis quia 
"qui  perseveraverit  usque  in  finem,  hic  salvus  erit
(Matth. X)." 
Item notandum et illud, quia sacrificium hujusmodi, id est hostia
pacificorum  de  armento  quidem  et  de  gregibus  ovium  atque
caprarum, aeque ut holocausti oblatio sumitur; de avibus vero, id est
de  turturibus  et  pullis  columbae,  sumi  non  praecipitur.  Cur  hoc?
Videlicet,  quia  non  illorum  qui  jam  per  contemplationis  pennam
sursum  volant,  pugna  illa  est,  qua,  ut  praediximus,  legi  mentis
repugnat alia lex quae in membris est. Sequitur. 

--- PAGE 31 ---
31
CAPUT XIII. De oblatione pro peccato, quid ab holocausto et 
hostia pacificorum differat. 
(CAP. IV .) 
"Locutusque est Dominus ad Moysen, dicens: Loquere
filiis Israel: Anima quae peccaverit per ignorantiam, et
de  universis  mandatis  Domini,  quae  praecepit  ut  non
fierent,  quidpiam  fecerit,  si  sacerdos  qui  est  unctus
peccaverit,  delinquere  faciens  populum,  offeret  pro
peccato suo vitulum immaculatum Domino, et adducet
illum ad ostium tabernaculi testimonii coram Domino,
ponetque manum suam super caput ejus, et immolabit
eum Domino," 
etc.  Lex  ista  ejus  oblationis  est,  quae  pro  peccato  datur.  Hoc
sacrificium  primum  et  universale  omnium  est.  Quid  secundum
litteram  ab  holocausto  et  hostia  pacificorum  differat  perspicuum,
quia  videlicet  non  ut  de  hostia  pacificorum,  ita  de  isto  in  esum
sacerdotum, partes quaedam tolluntur, neque ut holocaustum in altari,
sed  extra  castra  totum  comburitur.  Ergo  legem  ejus  auctoritate
apostolica praeeunte diligentius prosequamur. Ait: 
"Si sacerdos qui est unctus peccaverit, delinquere faciens
populum, offeret pro peccato suo vitulum immaculatum," 
etc., ac deinceps: 
"Quod  si  omnis  turba  Israel  ignoraverit,  et  per
imperitiam fecerit, quod contra mandatum Domini est, et
postea  intellexerit  peccatum  suum,  offeret  vitulum  pro
peccato," 
etc. Utrobique sic definitum est. 

--- PAGE 32 ---
32
"Pellem vero, et omnes carnes cum capite ac pedibus, et
intestinis, et fimo et reliquo corpore efferet extra castra,
atque comburet." 
Porro haec Apostoli sententia est: 
"Quorum enim animalium sanguis infertur in sancta per
pontificem,  eorum  corpora  cremantur  extra  castra.
Propter quod et Jesus, ut sanctificaret per semetipsum
populum, extra porram  passus est.  Exeamus igitur ad
eum  extra  castra,  improperium  ejus  portantes  (Hebr.
XIII)." 

--- PAGE 33 ---
33
CAPUT XIV . Quod Adam fuerit sacerdos ille juxta sensum 
mysticum de quo lex dicit: "Si sacerdos peccaverit, 
delinquere faciens populum," et quod vitulus 
pro peccato ejus oblatus est Christus. 
Quis igitur iste est sacerdos qui peccatum delinquere faciens
populum nisi primus homo Adam, qui cum deberet esse sacerdos, et
jugi  sacrificio  laudis  honorificare  Dominum,  ad  hoc  enim  super
jumenta  et  bestias  terrae  eruditus,  id  est  ad  imaginem  et
similitudinem  Dei  factus  est,  et  in  paradiso  positus  benedictione
Creatoris in filiis suis augendus, ut eidem Creatori gratias ageret, et
sacrificium  laudis  offerret;  cum,  inquam,  hoc  facere  deberet,
peccavit, et omnes posteritatis suae populum delinquere fecit? Nam
in illo omnes peccavimus, et omnes in illo juste mortui sumus, dicit
ergo: 
"Offeret pro peccato suo vitulum immaculatum Domino,
et adducet illum ad ostium tabernaculi testimonii coram
Domino, ponetque manum super caput ejus, et immolabit
eum Domino." 
Hoc ita factum est. Adam non idem in persona, sed idem in natura,
Adam,  inquam,  novus  Deus  et  homo  Christus  Jesus,  obtulit  pro
peccato suo vitulum immaculatum, pro peccato, inquam, suo, id est
suorum;  nostrum  enim  peccatum  per  suam  gratiam  suum  fecit
debitum. Unde dicit in psalmo: 
"Quae non rapui tunc exsolvebam (Psal. LXVIII)." 
Quem  vitulum  obtulit  immaculatum?  Semetipsum,  corpus  suum
immaculatum de armento boum magnorum, de genere patriarcharum
antiquorum sine omni macula peccati conceptum et natum. Adduxit
illum vitulum,  id  est  semetipsum,  et  astitit  ad  ostium tabernaculi
testimonii;  tabernaculi,  inquam,  coelestis  et  veri,  quod  nobis  erat

--- PAGE 34 ---
34
clausum, ut aperiret nobis coelestia sancta sanctorum per sanguinem
suum. Posuitque manum super caput ejus et immolavit eum Domino,
id est obedientem se exhibuit, et obtulit se in sacrificium Deo et Patri
suo. Et notandum quod tertio repetitum est Domino. 
"Offeret  vitulum  immaculatum  Domino,  adducet  illum
coram Domino, et immolabit eum Domino." 
Dominanti  quippe  Trinitati  Christus  humanitatis  suae  vitulum
sacrificavit,  triduana  morte  satisfaciens  pro  nobis.  Unde  adhuc
sequitur: 
"Hauriet  quoque  de  sanguine  vituli,  inferens  illum  in
tabernaculum  testimonii.  Cumque  intinxerit  digitum  in
sanguine, asperget eum septies coram Domino, contra
velum  sanctuarii,  ponetque  de  eodem  sanguine  super
cornu altaris, thymiamatis gratissimi Domino, quod est
in tabernaculo testimonii." 
Et hoc ita factum est. Christus enim propitiationis nostrae vitulus 
"per proprium sanguinem introivit semel in sancta
(Hebr. IX)," 
non quod sanguinem sui corporis, verbi gratia, qui de lanceato ejus
latere  profluxit,  ipse  in  illa  coelestia  sancta  transtulerit,  sed  quia
sanguinis  ejusdem  effectum,  id  est  remissionem  peccatorum
universae Ecclesiae, quae est tabernaculum testimonii ejus, intulit in
conspectu Dei Patris. Quomodo? 
"Cumque intinxerit digitum, inquit, in sanguine, asperget
eum septies coram Domino contra velum sanctuarii," 
etc.  Digitum  in  sanguine  intingere  est  Spiritum  sanctum  per

--- PAGE 35 ---
35
sanguinem suum dare; nam digitus Dei dicitur Spiritus sanctus ut
illic: 
"Si ego in digito Dei ejicio daemonia (Luc. XI)," 
quod alius evangelista manifestius: 
"Si in Spiritu Dei, inquit, ejicio daemonia (Matth. XII)." 
Porro hic Spiritus sanctus nulli in remissionem peccatorum nisi per
Christi sanguinem datur. Unde est illud: 
"Nondum enim fuerat Spiritus datus, quia Jesus nondum
erat glorificatus (Joan. VII)." 
"Cum ergo sacerdos digitum in sanguine intinxerit," 
id est cum Spiritum sanctum per suum sanguinem acquisierit, 
"asperget  eum,  inquit,  septies  coram  Domino  contra
velum sanctuarii." 
Hic  Spiritus  sanctus  septiformis  est.  Porro  velum  sanctuarii
operturam sive clausuram significat coelestium mysteriorum ejusdem
Christi Filii Dei. Digito igitur intincto sanguinem septies aspergere,
est dato per passionem suam septiformi Spiritu sensum discipulis, ut
Scripturas intelligerent, aperire (Luc. XXIV). 
"Ponetque, ait, de eodem sanguine super cornu altaris
thymiamatis gratissimi Domino, quod est in tabernaculo
testimonii." 
Cornu  altaris  fortitudo  vel  exaltatio  ejusdem  Christi  est.  Unde
Psalmista: 

--- PAGE 36 ---
36
"Constituite diem solemnem in condensis usque ad cornu
altaris (Psal. CXVII)," 
id  est,  vacate  a  servilibus  et  intendite  bonis  operibus,  donec
perveniatis  ad  cognitionem  divinitatis  Christi,  qui  est  sublimitas
vestrae  mentis.  Idcirco  vero  altare  dicitur  thymiamatis  gravissimi
Domino, quia thymiamata sive incensa orationum nostrarum non nisi
de illo vel per illum Deus Pater accipit. 
"Ponet,  inquit,  ergo  de  eodem  sanguine  super  cornu
altaris thymiamatis," 
id est, suscitatus a mortuis et elevatus in coelum, sedensque a dextris
Dei,  vestigia  suae  passionis,  scilicet,  cicatrices  vulnerum,  signa
clavorum,  et  lanceae,  in  aeternum  reservabit,  quo  memoriali
gratissimi odoris semper interpellet pro nobis. 

--- PAGE 37 ---
37
CAPUT XV . Quod reliquum sanguinem fundi ad basem altaris in 
introitu tabernaculi, sit baptizari gentes post passionem ejus in 
morte ejus. 
"Omnem  autem  reliquum  sanguinem  fundet  in  basem
altaris holocausti in introitu tabernaculi." 
Fundamentum  est  Christianae  fidei,  scilicet,  baptizari  in  nomine
Patris, et Filii, et Spiritus sancti. Unde et bene dicitur, 
"in introitu tabernaculi," 
quia videlicet non nisi per baptismi regenerationem introitus ulli est
in tabernaculum Domini quod est Ecclesia Dei. Ait ergo: 
"Omnem  autem  reliquum  sanguinem  fundet  in  basem
altaris." 
Dixit enim postquam resurrexerit a mortuis: 
"Euntes, docete omnes gentes, baptizantes eos in nomine
Patris, et Filii, et Spiritus sancti (Matth. XXVIII)." 
Hoc utique dicto reliquias sanguinis sui fudit in basem altaris. Nam
et Apostolus dicit: 
"Quicunque baptizati sumus in Christo Jesu, in morte
ipsius baptizati sumus (Rom. VI)," 
etc. Igitur 
"reliquum sanguinem fundet in basem altaris in introitu
tabernaculi," 

--- PAGE 38 ---
38
id est cum per sanguinem suum priorum temporum omnes electos
emundaverit,  ejusdem  gratiae  reliquias  futuris,  et  per  verbum
apostolorum,  crediturus  gentibus  sive  Judaeis,  ponit  in  introitu
tabernaculi veri, ut per baptismum complantentur similitudini mortis
ejus quicunque volunt corporis ejus uniri, id est in Ecclesiam ejus
ingredi et resurrectionis ejus comparticipes fieri. 

--- PAGE 39 ---
39
CAPUT XVI. Quid sit pelle, carnibus, capite, pedibus, intestinis 
et fimo extra castra crematis, et cineribus in locum mundum 
effusis, adipem vituli offerri pro peccato; et quod, in 
sacrificio panis et vini, veritas carnis et sanguinis, 
et tota sit gratia Verbi incarnati. 
"Et adipem vituli offeret pro peccato, tam eum qui operit
vitalia,  quam  omnia  quae  intrinsecus  sunt,  duos
renunculos, et reticulum quod est super eos juxta illa, et
adipem jecoris cum renunculis, sicut aufertur de vitulo
hostiae  pacificorum,  et  adolebit  ea  super  altare
holocausti. Pellem vero, et omnes carnes cum capite, et
pedibus, et intestinis, et fimo, et reliquo corpore efferet
extra castra in locum mundum, ubi cineres effundi solent.
Incendetque eam super lignorum struem, quae in loco
effusorum cinerum cremabuntur." 
Dubium  ergo  esse  non  licet  quoniam  illud  quod  corpus  hostiae
jubetur extra castra cremari, hoc significet quod Dominus Jesus extra
portam passus est, Apostolico firmante testimonio (Hebr. XIII), quod
superius  positum  est.  Quid  ergo  haec  sibi  vult  retentio  adipis,  et
caeterorum quae separari jussa sunt in holocaustum, nisi illud quod
idem  vitulus,  idemque  sacerdos  magnus,  continuo  educendus
vespertinum fecit sacrificium, panem et vinum transferendo in corpus
et sanguinem suum. Nam pellem quidem, id est visibilem hominis
speciem totumque mortalis ac miserae substantiae nostrae fimum, in
isto sacrificio non attendis, sed quidquid pinguedinis, id est quidquid
gratiae spiritualis in Christo est, fides istic tenet, et sensus animae
percipit. Unde tota cum eodem capite suo sancta dicit Ecclesia: 
"Sicut adipe et pinguedine repleatur anima mea (Psal. LXII)." 
Caeterum de illo quaeri potest quod cum dicatur, corpus et sanguis,
neque panis in carnis speciem, neque vinum mutetur in sanguinis

--- PAGE 40 ---
40
horrorem, id est murmurare plebeium quemque, cur non sacerdos
vituli fimum adoleat, simul et pellem. At illa semel extra portam
cremata sunt, quando pellem nostrae mortalitatis atque corruptionis
excoxit  ignis  passionis  super  struem  lignorum,  id  est  in  patibulo
crucis, ac demum ipso resurgente a mortuis id quod mortale erat, a
vita absorptum est. Cur post resurrectionem suam invisibilis factus
est, et non nisi quando voluit, et a quibus voluit visus est, ita ut cum
vellet evanesceret, nisi quia corruptio omnis absorpta est? Etenim
quod necessario visibile est, procul dubio et corruptibile est. Igitur de
fimo et pelle vituli, id est, visibili atque corruptibili specie corpus et
sanguinis  Domini,  neminem  scrupulus  moveat  infidelitatis.  Nam
totam  adipem,  totam  pinguedinem  vituli,  id  est  totam  gratiam  et
veritatem verbi incarnati, qua indiget ut repleatur anima fidelis, illic
se habere fides Christiana consentit. Nomine, re, atque effectu caro
vera est et sanguis verus. Nomine videlicet, quia sic sacerdos dixit
consecrationum opifex, qui vera rebus nomina ponit: 
"Hoc est corpus meum. Hic est calix sanguinis mei." 
Re autem, quia profecto sanctum sanctorum est, quam vere sacerdos
iste, qui sanctificat, Sanctus sanctorum est. Effectu nihilominus quia
videlicet  quam  efficaciter  semel  passus  omnibus  praeteritis
remissionem peccatorum attulit tam potenter et nunc ad Ecclesiam
per  eamdem  fidem  venientibus,  remissionem  peccatorum  digne
percipientibus impendit. Ubi tot habens verae essentiae partes multo
adipe repletur anima fidelis, quid te moveat, quia non comparent
pellis et fimus, id est horrida species carnis et sanguinis. Illud sane
non praetereat vicarium Christi sacerdotem,  quia cum adipe  duos
quoque  renunculos  et  reticulos  jecoris,  id  est  omnem  voluntatem
propriam secundum spiritualem hanc legem, magnus ille Sacerdos
Deo Patri suo in holocaustum obtulit. Non enim increpantibus se
renibus suis acquievit, sed jam antequam praedicto modo carnis ejus
pellis quoque et fimus cremanda extra portam efferrentur, renes suos
adoleverat. Dicebat enim: 

--- PAGE 41 ---
41
"Non mea, Pater mi, sed tua voluntas fiat (Luc. XXII)." 
Hoc, inquam, sacerdotem quemque non praetereat, sed ex exemplo
ejus ipse quoque renes suos cum jecore, id est voluptatem carnis vel
concupiscentiam quae juxta physicos consistit in jecore, adolere, id
est mortificare studeat. In locum, inquit, mundum, in quo cineres
effundi  solent,  cremabuntur.  Locus  in  quo  cineres  effundi  solent,
communis terrae sinus, et humanae sepulturae necessitas est. Illic
enim  cineres,  id  est,  omnium  mortalium  corpora  mox  in  cinere
resolvenda, effundi solent. Mundus autem quod dixit, hoc evangelista
sanctus non praeteriens, cum dixisset: 
"Erat autem in loco ubi crucifixus est hortus, et in horto
monumentum (Joan. XIX)," 
statim addidit, 
"in quo nondum quisquam positus fuerat (ibid.)." 
Munditiam ergo singularem cineris unici, signanter expressit, dum
non tantum in locum, in quo cineres effundi solent, sed in locum
mundum dixit. Nam sicut in utero de quo conceptus est, nondum
quisquam admissus fuerat, et sicut in monumento in quo positus est,
nondum  quisquam  conditus  fuerat,  sic  in  illa  munditia  qua  cinis
effusus  est,  nullius  unquam  cinis  effusus  fuerat.  Unde  et  cineres
omnium  in  antiquum  statum  reformare  poterit  indulta  illis
participatione  sui sanctus iste cinis. Nam et idcirco  cum mundus
esset,  in  terram  fusus  est,  ut  corpora  nostra  propter  peccata  in
cinerem reversa, denuo secum resuscitaret. 

--- PAGE 42 ---
42
CAPUT XVII. De eo quod ait: "Quod si omnis turba Israel 
ignoraverit," etc., quod actualia peccata per illam multitudinis 
ignorantiam intelligenda sint, et quod illa quoque ut originale 
peccatum, deleantur per mysterium passionis Christi. 
"Quod  si  omnis  turba  Israel  ignoraverit,  et  per
imperitiam fecerit, quod contra mandatum Domini est, et
postea  intellexerit  peccatum  suum,  offeret  vitulum  pro
peccato,  adducetque  eum  ad  ostium  tabernaculi,  et
ponent seniores populi manus super caput ejus coram
Domino," 
etc., ut supra. Quae hactenus dicta sunt, itidem dici potuissent, etiam
si unum et solum originale peccatum Christi fuisset morte deletum.
Sed dicit Apostolus: 
"Et non sicut per unum  peccatum  ita et donum. Nam
judicium  ex  uno  in  condemnationem,  gratia  autem  ex
multis delictis in justificationem. Si enim in unius delicto
mors  regnavit  per  unum,  multo  magis  abundantiam
gratiae  et  donationis,  et  justitiae  accipientes  in  vita
regnabunt per unum Jesum Christum (Rom. V)." 
Optime et cum hoc Apostoli testimonio, et cum omni evangelicae
veritatis  doctrina,  certum  tenet  fides  catholica  quia  non  solum
originale, sed et cuncta simul actualia, nobis per passionem Christi
Filii  Dei  remittuntur  peccata.  Bene  ergo  postquam  de  peccato
sacerdotis lex dicit, ita subjunxit: 
"Quod  si  omnis  turba  Israel  ignoraverit,  et  per
imperitiam fecerit, quod contra mandatum Domini est," 
etc. Post peccatum sacerdotis omnis  quoque turba ignoravit,  quia
postquam primus homo peccavit, qui, ut praedictum est, in paradiso

--- PAGE 43 ---
43
Dei sacerdos esse, gratiarumque et laudum hostias offerre debuit,
cuncta  quoque  populositas  generis  humani  in  ignorantiam  Dei
defluxit,  originale  crimen  actualibus  cumulando  peccatis.  Unde
Apostolus: 
"Quia non est justus quisquam, non est intelligens, aut
requirens  Deum.  Omnes  declinaverunt,  simul  inutiles
facti sunt (Rom. III)," 
etc.,  quae  de  testimonio  psalmi  sumpta  sunt  (Psal.  XIII).  Et  ut
comprobaret nec Judaeum qui requiescit in lege gloriatur in Deo, ab
illa  declinantium  atque  inutilium  universalitate  excipi,  continuo
subjunxit: 
"Scimus autem quia quaecunque lex loquitur his qui in
lege sunt, loquitur, ut omne os obstruatur (Rom. III)," 
etc. Igitur et sacerdotis, qui delinquere fecit populum, et simul omnis
turbae peccatum, eodem animali, id est vitulo, et eodem sacrificii ritu
legitime expiatur, quia et originale quod ex Adam contractum est, et
cuncta simul actualia peccata eodem passionis Christi sacramento
delentur. Et super illius quidem bruti pecoris caput seniores tantum
ponebant  manus,  nec  enim  fieri  poterat,  ut  cuncta  simul  turba
imponeret  uni  manus, hujus autem vituli rationalis, id est Christi
capiti,  manus  imposuimus  nos  omnis  turba,  quicunque  in  morte
ipsius  baptizati  sumus.  Omnia  namque  peccata  nostra  capiti  et
fortibus humeris ejus portanda sive tollenda imposuimus, imo Deus
per  manus  nostras;  per  manus,  inquit,  id  est  per  fidem  sive
professionem credentium, posuit in eo iniquitates omnium nostrum
(Isai. LIII). 

--- PAGE 44 ---
44
CAPUT XVIII. De peccato quod post baptismum admittitur, 
secundum legem dicentem: "Si peccaverit princeps," etc., 
et quis sit princeps et quae anima de populo terrae, 
et de oblatione principis, id est praelati. 
"Si peccaverit princeps, et fecerit unum e pluribus per
ignorantiam,  quod  Domini  lege  prohibetur,  et  postea
intellexerit  peccatum  suum,  offeret  hostiam  Domino,
hircum de capris immaculatum, ponetque manum suam
super caput ejus. Cumque immolaverit eum in loco ubi
solet  mactari  holocaustum  eoram  Domino,  quia  pro
peccato est, tinget sacerdos digitum in sanguine hostiae
pro  peccato,  tangens  cornua  altaris  holocausti,  et
reliquum  fundens  ad  basim  ejus.  Adipe  vero  adolebit
supra, sicut in victimis pacificorum fieri solet." 
Post  passionis  Christi  sacramentum,  quod  in  baptismo  percipitur,
peccantibus  jam  non  idem  remedium  vel  eadem  gratiae  largitas
proponitur.  Nam  hostia  pro  peccato  nobis  exstitit  Christus,  quam
semel pro peccatis certa redemptione tunc dedimus, quando singuli in
morte ipsius baptizati sumus. Etenim comparatione securitatis, quam
de  praeteritis  peccatis  in  baptismo  sive  infantes  sive  veterani
accepimus, valde scrupulosa est redemptio, si iterum peccaverimus,
quamlibet dignos poenitentiae fructus faciamus. Quamvis dictum sit: 
"Quacunque die quis conversus ingemuerit, salvus erit
(Ezech. XVIII)," 
non tamen et hoc dictum est: Quacunque die ingemuerit, peccata sua
remittentur ei, nec certum est utrum in hoc saeculo remittantur, an in
futuro. Nec enim leviter aut dubie dictum est: 
"Si cujus opus arserit, detrimentum patietur, ipse autem
salvus erit, sic tamen quasi per ignem (I Cor. III)." 

--- PAGE 45 ---
45
Potest tamen et illud recte de principali conversione dictum accipi,
videlicet  qua  de  errore  et  de  peccatis  vetusti  hominis  Adae
convertitur  quis,  et  ad  Dominum  vel  Dei  Filium  ingemiscendo
transit, quo fit ut filius non portet iniquitatem patris, scilicet ejus qui
primus  peccavit.  Bene  itaque  post  datum  immolandi  vituli  ritum
hostia minoratur, cum dicitur: 
"Si peccaverit princeps, et fecerit unum e pluribus quod
Domini lege prohibetur, offeret hircum." 
Ac deinceps: 
"Quod si peccaverit anima per ignorantiam de populo
terrae,  et  cognoverit  peccatum  suum,  offeret  capram
immaculatam," 
etc. Princeps ille est, qui tanquam aries ovibus, aut tanquam hircus
capellis  pluribus  praeeminet.  Hic  si  peccaverit  et  fecerit  unum  e
pluribus, quod Domini lege prohibitum est, eo ipso quod peccavit,
malum inferioribus exemplum praebuit. 
"Quod  si  postea  intellexerit  peccatum  suum,  offeret,
inquit, hostiam Domino" 
non iterum vitulum, sed 
"hircum." 
Non enim renovabitur iterum ad poenitentiam, scilicet ut baptizetur
iterum, quod esset rursus crucifigere in semetipso, et ostentui habere
Dei Filium (Hebr. VI), sed 
"offeret hircum," 

--- PAGE 46 ---
46
id  est,  per  actualis  poenitentiae  mortificationem,  mactabit
semetipsum, ut possit pro peccato tuo ejusdem passionis Christi de
sancto  altari  utiliter  percipere  sacramentum.  Peccando  namque  et
faciendo unum de pluribus quod Domini lege prohibitum est, verbi
gratia,  moechando  sive  homicidiali  cornu  feriendo  ipse  hircus
effectus est, quales utique ad sinistram statuentur, quibus et dicetur: 
"Ite,  maledicti,  in  ignem  aeternum,  qui  paratus  est
diabolo et angelis ejus (Matth. XXV)." 
Igitur  si  salvari  cupit,  mactabit  hircum,  id  est  poenitendo  puniet
semetipsum. Ubi? 
"In loco, inquit, ubi solet mactari holocaustum coram
Domino." 
Locus, in quo holocausta mactari solent, catholica Ecclesia est. Nam
extra illam nullus veri sacrificii locus est. Igitur in catholica Ecclesia,
in  confessione  verae  fidei  poenitebit,  et  huic  fundamento  digna
poenitentiae opera superaedificabit. 
"Tinget, inquit, sacerdos digitum in sanguine hostiae pro
peccato tangens cornua altaris holocausti, et reliquum
fundens in basim ejus." 
In isto quoque sacrificio spiritualiter idem sacerdos et hostia est, quia
semetipsum offeret. 
"Obsecro, inquit Apostolus, ut exhibeatis corpora vestra
hostiam viventem, sanctam, Deo placentem, rationabile
obsequium vestrum (Rom. XI)." 
Quod qui fecerint, gratulabuntur secundum Apocalypsim dicentes: 

--- PAGE 47 ---
47
"Et fecisti nos Deo nostro regnum et sacerdotes (Apoc. V)." 
Tingit  ergo  sacerdos  digitum  in  sanguine  hostiae  suae,  quando
discretionem  operosae  poenitentiae  imprimit  usque  ad
mortificationem  concupiscentiae  suae.  Tangit  vero  cornua  altaris,
cum pristina dignitate recuperata, alios quoque docendi auctoritatem
resumit, velut ille qui cum post culpam poenitendo dixisset: 
"Redde mihi laetitiam salutaris tui, et spiritu principali
confirma me (Psal. L)," 
continuo subjunxit: 
"Docebo iniquos vias tuas, et impii ad te convertentur (ibid.)." 
Verumtamen  nonnihil  refert.  Nam  secreto  quidem  admissum  et
spontanea confessione sacerdoti proditum peccatum, rogante pro eo
sacerdote,  tanta  largitate  dimittitur  ut  cum  venia  dignitas  quoque
pristina  recuperetur;  deprehensum  autem,  aut  publice  convictum
crimen  post  poenitentiam,  laica  tantum  communione  contentum
addidit  hominem  sacrorum  auctoritati  canonum.  Unde  et  hoc
notandum quod supra quidem de sanguine vituli tinguntur cornua
altaris thymiamatis, quod erat interius, hic autem de sanguine haedi,
et postmodum de sanguine caprae tinguntur cornua altaris holocausti,
quod  erat  exterius.  Etenim,  ut  supra  dictum  est,  comparatione
securitatis  quam  in  baptismo  accepimus  valde  scrupulosa  est
redemptio, si iterum peccaverimus. Sed et 
"reliquum sanguinem, inquit, fundet ad basim ejus," 
cum  de  caetero  cavet  cunctis  concupiscentiarum  per  puram
confessionem fusis suggestionibus. Adipem quoque adolet, sicut fieri
solet in victimis pacificorum, cum, ut superius dictum est, ad hoc

--- PAGE 48 ---
48
tendit  ut  pacificorum  habeat  vitae  statum,  qualem  suspirans
Apostolus: 
"Condelector,  ait,  legi  Dei  secundum  interiorem
hominem;  video  autem  aliam  legem  in  membris  meis
(Rom. VII)." 

--- PAGE 49 ---
49
CAPUT XIX. De peccato plebei, id est subditi, et de oblatione ejus, 
et de eo quod ait: "Si peccaverit per ignorantiam," etc. 
"Quod si peccaverit anima per ignorantiam de populo
terrae,  ut  faciat  quidquam  ex  his  quae  Domini  lege
prohibentur,  atque  delinquat,  et  cognoverit  peccatum
suum, offeret capram immaculatam," 
etc. Eadem lex plebei, quae et principis est, excepto quod princeps
hircum masculum, plebeus capram feminam offerre debet, et recte.
Nam quomodo femina non a semetipsa  concipit,  sed ex masculo
semen suscipit, sic plebeus sive popularis ignem peccatorum non a
semetipso  invenit,  sed  a  praeeunte  majoris  exemplo  peccatum
admittit. Eadem, inquam. utrique lex est; nam et qui praebet, et qui
malum imitatur exemplum, uterque eadem poenitentiae purgatione
indigent. 
Quaerendum  tandem  est  cur  quemdam  venialis  peccari
terminum praefigens dixerit lex: 
"Si peccaverit per ignorantiam." 
Si enim per ignorantiam peccare hoc putaverimus esse discretionem
boni  ac  mali  non  habere,  sive  mandata  Domini  non  legisse  vel
audisse,  ergo  neminem  scientiam  habentium  lex  Domini  post
peccatum  admittit  intra  januas  propitiationis  suae.  Sed  absit  hoc!
Quis enim in hac parte, scilicet in scientia legis, major quam David?
Et tamen post adulterium simul et homicidium poenitens receptus est
(II Reg. XII). Quaerendum ergo quis ille sit terminus, quem cum
attigerit peccator, non per  ignorantiam peccare  recte pronuntietur.
Dicimus itaque quia cum quispiam eo processerit vel redargutus de
peccato  suo,  non  solum  non  emendet,  sed  insuper  opera  sua
defendere  velit,  tunc  demum  non  per  ignorantiam,  sed  scienter
peccare et proinde excusationem de peccato suo non habere dicendus

--- PAGE 50 ---
50
est.  Est  enim  quaedam  non  tum  aetatis,  vel  simplicitatis,  quam
infirmitatis  ignorantia,  dum  in  hora  tentationis  sic  mens  caligine
involvitur  ut  miro  modo  id  quod  scit  nesciat,  et  quod  videt  non
videat. De hac parte ignorantiae Apostolus dixit: 
"Qui condolere possit his qui ignorant et errant (Hebr. V)," 
subjunxit enim: 
"Quoniam et ipse circumdatus est infirmitate (ibid.)." 
His duntaxat, qui ejusmodi sunt, ista clementiae lex porrigit manum,
et eorum tantum, peccata contrahit intra redemptionis ambitum, qui
peccant  per  ignorantiam.  Nam  eis  qui  peccatis  suis  favent,  qui
diligunt iniquitatem, eamque libenter aspiciunt et redarguti, ut jam
dictum  est,  peccata  sua  superba  defensione  tuentur,  nullus
propitiationis locus est: Unde Psalmita: 
"Iniquitatem, inquit, si aspexi in corde meo, non exaudiet
Dominus (Psal. LXV)." 
Et Apostolus: 
"Voluntarie enim nobis, post acceptam notitiam veritatis
peccantibus,  jam  non  relinquitur  hostia  pro  peccatis
(Hebr. X)." 

--- PAGE 51 ---
51
CAPUT XX. De eo quod sic dictum est: "Sin autem de pecoribus", 
juxta illud Evangelii Matth. XIX consilium: "Si vis perfectus 
esse," etc. 
"Sin autem de pecoribus obtulerit victimam pro peccato,
ovem scilicet immaculatam, ponet manum super caput
ejus, et immolabit eam in loco ubi solent holocaustorum
caedi hostiae," 
etc., ut supra. Lex spiritualis et sancta postquam dedit praeceptum,
accommodat etiam consilium. Nam quod intelligenti peccatum suum
hactenus de efferendo hirco sive capra dixit praeceptum est. Quod
autem nunc de offerenda loquitur ove, consilium est. Nec enim dicit
offeret ovem, sed conditionaliter, 
"si  autem,  inquit,  de  pecoribus  obtulerit  pro  peccato
ovem." 
Hic ergo recte intelligimus illud significasse spiritum sanctum quod
nunc aperte resonat Christi Evangelium, sic praedicari poenitentiae
praeceptum ut non taceat perfectionis consilium. Nam peccatoribus
praecipiendo dicit: 
"Poenitentiam  agite,  appropinquabit  enim  regnum
coelorum (Matth. IV)." 
Et Joannes cum comminatione venturae irae: 
"Facite, inquit, fructus dignos poenitentiae (Matth. III)." 
Justo autem dicitur sic: 
"Si vis perfectus esse, vade et vende omnia quae habes et
da pauperibus, et veni sequere me (Matth. XIX)." 

--- PAGE 52 ---
52
Et  profecto  qui  juxta  hanc  distinctionem  poenitentiam  agit,  ita
duntaxat ut pro fructu poenitentiae quaedam tribuat, et quaedam sibi
retineat, hic hircum qui non tundetur immolat. Qui autem nil sibi
reservat, sed omnia vendit et dat pauperibus, et ita Christum sequitur,
hic  ovem  tonsam  immolat,  qualium  gregem  in  sancta  Ecclesia
sponsus intuens dicit in canticis: 
"Dentes  tui  sicut  grex  tonsarum  quae  ascenderunt  de
lavacro (Cant. IV)." 
Sed  hoc,  ut  praedictum  est,  consilii  magis  quam  praecepti  est,
videlicet ut cuncta tribuat et nihil sibi retineat. Igitur 
"si ovem, inquit, obtulerit immaculatam," 
id  est,  si  simplicem  quoque  vitam  et  licitam  conversationem
reliquerit, ut melius regno coelorum vim facere possit, 
"ponet manum super caput ejus," 
id  est,  votum  suum  manifesta  actione  profitebitur,  postquam  non
licebit ei jam quidquam proprium habere nullam omnino rem, sed
nec proprium corpus in sua potestate. 
"Et  immolabit  eam  in  loco  ubi  solent  holocaustorum
caedi hostiae," 
etc., ut supra. 

--- PAGE 53 ---
53
CAPUT XXI. "Si peccaverit anima et audierit vocem jurantis," 
etc., juxta illud Apostoli intelligendum: "Non solum qui 
faciunt, sed etiam qui consentiunt facientibus", et 
quod immunditiae tactus, sic peccati consensus. 
(CAP. V .) 
"Si  peccaverit  anima,  et  audierit  vocem  jurantis,
testisque fuerit quod aut ipse viderit, aut conscius est,
nisi judicaverit, portabit iniquitatem suam." 
Apostolus cum dixisset: 
"Qui cum justitiam Dei cognovissent, non intellexerunt,
quoniam qui talia agunt digni sunt morte (Rom. I)," 
continuo subjunxit: 
"Non solum  autem  qui faciunt,  sed et qui  consentiunt
facientibus (ibid.)." 
Hoc idem consonanter haec sacra lex praesenti loco elocuta est. Nam
hactenus de illis dixit qui faciunt unum de pluribus quod lege Domini
prohibitum est, nunc de illis qui consentiunt facientibus manifeste
perdocet. 
"Si peccaverit, inquit, anima, et audierit vocem jurantis," 
etc. Procul dubio qui pejerat, unum facit e pluribus quod lege Domini
prohibetur. Qui autem testis aut conscius est, qui vidit aut audivit
illud  in  quo  ille  pejeravit,  sed  tacet  et  non  indicat,  procul  dubio
silendo consentit, non indicando perjurii comparticipem se fecit. Ac
vero  quia  non  indicavit,  portabit  iniquitatem  suam,  quia  talis  est
consentiendo qualis et ille agendo, teste, ut praedictum est, Apostolo.

--- PAGE 54 ---
54
Igitur de his qui faciunt supra locutus, nunc de illis qui consentiunt
facientibus sententiam ingressus, et mox remedium ostensurus, dicit
adhuc: 
"Anima  quae  tetigerit  aliquid  immundum,  sive  quod
occisum est a bestia, aut per se mortuum, vel quodlibet
aliud reptile, et oblita fuerit immunditiae suae, rea est, et
deliquit. Et si tetigerit quidquam de immunditia hominis,
juxta  omnem  iniquitatem  qua  pollui  solet,  oblitaque
cognoverit postea, subjacebit delicto." 
Quod significaverat dicendo: 
"Anima  quae  tetigerit  aliquid  immundum  sive  quod
occisum est a bestia," 
hoc pene expressit dicendo: 
"et si tetigerit quidquam de immunditia hominis," 
etc.  Nam revera  immunditia  hominis  morticinum est,  quia  veram
vitam,  id  est  Dei  spiritum  per  immunditiae  opera  procul  a  se
effugavit, quo fit ut sic mortua puteat anima Deo privata, quomodo
putrescit  corpus  amissa  anima.  Tangit  autem qui  consentit,  et  sic
tangendo immunditiam hominis, quasi morticinum, adulatoria lingua
delingit.  Caeterum si non consentiat,  nihil corporali  ejus tactu se
inquinat, aut rea constituitur anima. Attamen si haeretica immunditia
sit, corporali quoque tactu vel cohabitatione non contingenda, sed
maxime  vitanda  est.  Si  enim  fornicator  carnalis  ex  praecepto
Apostoli ita vitandus est ut cum hujusmodi nec cibum debeas sumere
(I  Cor.  V),  quanto  magis  eum  qui  de  Deo  male  loquitur,  debeas
vitare? 
"Non est, inquit Dominus, qui faciat virtutem aliquam

--- PAGE 55 ---
55
nomine meo, et possit cito male loqui de me (Marc. IX)." 
Non ergo virtutem baptismi potest conferre, qui de Dei Filio male
loquendo, malus est haereticus , cum fornicatorem vel ebriosum rite
potuisse  baptizare  convincamus.  Maxime  ergo  vitanda  est
immunditia haeretica, cujus cuncta opera vel mysteria quaedam sunt
morticina. Cadaver ejus, sive a bestia occisum, sive per semetipsum
sit mortuum, id est, sive alieno sive proprio sit vitio depravatum,
quicunque,  vel  quomodocunque  ille  sit  immundus,  anima  quae
tetigerit, quae consenserit, amplius autem quae defenderit, oblitaque
intellexerit,  postea  subjacebit  delicto.  Vel,  ut  supra  dictum  est,
portabit  iniquitatem  suam,  scilicet  dignam  agendo  poenitentiam
subjacebit,  inquam,  delicto,  id est  portabit  delictum suum  in  hoc
saeculo, ne sub illo prematur in futuro, notandum quippe quod dixit, 
"oblitaque intellexerit." 
Nisi  enim  quod  oblita  est  negligenter,  postea  intellexerit,  non
subjacebit delicto suo, non portabit, imo non asportabit iniquitatem
suam,  dignam  agendo  poenitentiam,  verumtamen  non  sicut  in
caeteris, ita et in isto modus vel quantitas definitur oblationis, quia
videlicet  consensus  non  omnibus,  vel  semper  idem  est,  cum  ex
necessitate nonnunquam eveniat ut se quispiam consentire dicat, et
idcirco cum dicitur, oblitaque intellexerit postea, recte intellectui vel
conscientiae ejus relinquitur quale onus poenitentiae merito subire
jubetur. 

--- PAGE 56 ---
56
CAPUT XXII. De eo quod ait: "Anima quae juraverit," etc., 
et de eo quod juravit male facere, quod sive faciat sive non 
faciat, reus sit, et qualiter vel quid offerat qui juravit. 
"Anima quae juraverit, et protulerit labiis suis, ut vel
male quid faceret, vel  bene, et  idipsum  juramento vel
sermone  firmaverit,  oblitaque  postea  intellexerit
peccatum suum, agat poenitentiam pro peccato, et offerat
agnum de gregibus sive capram." 
Hic locus ex illis est, de qualibus canitur in psalmo: 
"Pluit super peccatores laqueos (Psal. X)." 
Multos  quippe  peccatores  illaqueavit,  verbi  gratia,  Herodem  in
decollatione Joannis, qui cum jurasset saltatrici, idcirco sibi legitima
necessitate occidere visus est ne pejeraret (Matth. XIV), et Judaeos
quadraginta  in  Actibus  apostolorum,  qui  devoverunt  se  non
manducaturos  panem,  antequam  occiderent  Paulum  (Act.  XIV);
putaverunt  enim  quia  quidlibet  jurassent,  aut  devovissent,  sive
bonum sive malum, liberi ex lege forent, dummodo juramento facto
complessent. Dicit enim lex: 
"Anima quae juraverit et protulerit labiis suis male quid
facere vel bene," 
etc. Ergone hoc intelligendum fuit, quod sive bene sive male agere,
quid jurasset et utrumlibet oblita esset peragere, inde poenitentiam
ageret? Hoc illi putaverunt, qui tam ad malum quam ad bonum, imo
magis ad malum quam ad bonum semper proni fuerunt. Caeterum,
juxta veritatem, hic praesentis loci sensus est: Qui juravit, ut bene
quid faceret, si peragit, liber est; si non perficit, reus est. Qui autem
juravit, ut mali quid faceret, ut, verbi gratia, cum meretrice maneret,
sive perficiat, sive non, reus est. Obsessus ergo undique, quia per

--- PAGE 57 ---
57
portam legitimam non vult exire, oportet ut ab illa muri parte desiliat
quam humiliorem conspicit, id est in eo peccet, in quo peccatum
levius  est,  et  citiori  potest  remedio  curari.  Moraliter  tamen  recte
potest dici, quod is male sibi juraverit facere, qui carnem suam per
abstinentiam macerare devovit, quod perfecto malum et asperum est
sensibus  carnis.  Qui  ergo  juramentum  sive  votum  suum  oblitus
postea intellexerit, 
"offerat, inquit, agnum de gregibus sive capram." 
Quid per agnum, nisi activae vitae innocentiam? quid per capram,
quae  in  summis saepe extremisque pendens rupibus pascitur,  nisi
contemplativa  vita  signatur?  Qui  ergo  se  conspicit  promissa,  ac
proposita non implesse, ad sacrificium Dei se studiosius debet, vel
innocentia  boni  operis,  vel  in  sublimi  pastu  contemplationis
accingere. Et bene agna de gregibus, capra vero de gregibus offerri
non jubetur, quia activa vita multorum est, contemplativa paucorum. 
"Sin  autem  non  poterit  offerre  pecus,  offerat  duos
turtures, vel duos pullos columbarum Domino, unum pro
peccato,  et  alterum  in  holocaustum,  dabitque  eos
sacerdoti," 
etc. Juxta litteram, pie pauperibus consulit lex Domini, illo contenta
quod vilius potest comparari. Juxta spiritualem vero intelligentiam,
illis  consilium  dat  qui  adeo  inopis  animi  sunt  ut  utentes  mundo
tanquam  non  utentes  esse  non  possint,  ut  ementes  tanquam  non
possidentes,  ut  habentes  uxores  tanquam  non  habentes  esse  non
noverint (I Cor. VII). Quid enim est agnam sive capram invenire non
posse, et idcirco duos columbarum pullos, aut duos turtures offerre,
nisi  in  saeculari  habitu  vitae  activae  vel  contemplativae  studere
nequaquam  posse,  et  idcirco  ad  spiritualem  ordinem  publica
professione transmigrare, juxta psalmum dicentem: 

--- PAGE 58 ---
58
"Ecce  elongavi  fugiens,  et  mansi  in  solitudine?"
(Psal. LIV .) 
Quid  vero  per  duos  turtures,  nisi  duplex  poenitentiae  gemitus
designatur,  ut  cum  ad  offerenda  bona  opera  non  assurgimus,
nosmetipsos dupliciter defluamus, quia et recta non fecimus, et prava
operati sumus? Unde et unus turtur pro peccato, alter vero offerri in
holocaustum jubetur. Holocaustum namque totum incensum dicitur.
Unum ergo turturem pro peccato offerimus, cum pro culpa gemitum
damus. De altero vero holocaustum facimus, cum pro eo quod bona
negleximus,  nosmetipsos  funditus  succendentes,  igne  doloris
ardemus.  Et  bene  caput  ad  pennulas  retorqueri  praecipitur,  ut
videlicet ea quae dicis facias, et os ad opera conjungas. Nec ita caput
abscindendum est ut a corpore dividatur, sed 
"collo, inquit, inhaereat," 
quia videlicet mens quae per caput intelligitur, a carnis delectatione
incidenda est, sed carnis cura necessaria incidenda non est. Juxta
allegoricum quoque sensum, caput turturis incisum est, et tamen a
suo corpore abscissum non est, quia ex eo quod pro nobis caput
nostrum Christus mortem pertulit, omnes nos verius in ipsa morte sua
conjunxit.  Caput  ergo  turturis  incisum  inhaesit  corpori,  quia  pro
nobis  quidem  Redemptor  noster  passus  est,  sed  a  nobis  per
passionem separatus non est. Sed rarus quisque est, qui compunctus
spiritu pietatis assumere pennas sicut columbae, et volare sciat, et
requiescere  (ibid.),  et  ita  gemitus  turturis,  aut  columbae  sciat  in
poenitentia vel in oratione habere. Extenditur autem et adhuc lex
clementiae, et subditur: 

--- PAGE 59 ---
59
CAPUT XXIII. De eo qui duos turtures vel pullos columbae 
offerre non praevalet, ut similam partem ephi decimam 
offerat quid significet mystice. 
"Quod si non quiverit manus ejus offerre duos turtures
vel duos pullos columbae, offeret pro peccato similam,
partem  ephi  decimam.  Non  mittet  in  eam  oleum,  nec
thuris aliquid imponet, quia pro peccato est, tradetque
sacerdoti  qui  plenum  ex  eo  pugillum  hauriens,
concremabit  super  altare  in  monumentum  ejus  qui
obtulit,  rogans  pro  illo  et  expians.  Reliquam  autem
partem ipse habebit in munere." 
Ephi et batus una mensura est modiorum trium. In Evangelio suo
Dominus legis dicit: 
"Qui recipit prophetam in nomine prophetae, mercedem
prophetae accipiet (Matth. X)," 
dicamus  et  secundum  praesentis  loci  sermonem.  Et  qui  pascit
sacerdotem in nomine sacerdotis, mercedem sacerdotis accipiet. 
"Quod si non quiverit manus ejus offerre duos turtures,
vel duos pullos columbae," 
illud spiritualiter est, ut qui orare vel duplicem, sicut praedictum est,
gemitum in oratione nescit, habere, pascat eum cujus est officium
semper  orare,  ut  carnalia  sua  seminando  digne  mereatur  ejus
spiritualia metere (I Cor. IX). Unde notandum quia sic dictum est: 
"Qui plenum ex eo pugillum hauriens, concremabit super
altare in monumentum ejus qui obtulit, rogans pro illo et
expians; reliquam vero partem ipse habebit in munere." 

--- PAGE 60 ---
60
Tunc enim sacerdos legitime peccatoris munus accepit, cum primo
memoriam ejus pleno conscientiae pugillo sustollens coram Domino
precem pro illo fusam concremat vero et legitimo charitatis igne.
Caeterum si de hujusmodi non curat, osque suum impletum munere
claudit ab oratione, peccatum sibi assumit alienum, completurque in
illo quod de talibus Dominus per prophetam dicit: 
"Peccata populi mei comedunt (Ose. IV)." 
Nihilominus  et  illud  non  praetereundum  quod  de  hujusmodi
oblatione dicitur, 
"non mittet in eam oleum, nec thuris aliquid imponet,
quia pro peccato est." 
Multum namque differt utrum, ex voto gratuito, libera charitate, an
pro admisso scelere, servili timore quis tribuat: illic enim oleum lucet
hilaritatis, quam in datore Deus diligit; hic bene est, si non subest,
tenebrosus oculus, impune peccare volentis, quem Deus odit. Illic
incensum pietatis suscipientem Deum odore bono delectat; hic bene
est, si non oblatum munus indignae poenitentiae fetore offendat. 

--- PAGE 61 ---
61
CAPUT XXIV . Quid sit in his quae Domino sacrificata sunt, 
per errorem peccare, et quid sit arietem per hoc offerre 
emptum duobus siclis, damnum quoque restituere 
cum adjectione quintae partis. 
"Locutus  est  Dominus  ad  Moysen  dicens:  Anima  si
praevaricans  caeremonias  per  errorem  in  his,  quae
Domino sunt sanctificata peccaverit, offeret pro delicto
suo arietem  immaculatum  de gregibus, qui emi  potest
duobus siclis, juxta pondus sanctuarii. Ipsumque quod
intulit damnum restituet, et quintam partem ponet supra,
tradens sacerdoti." 
Caeremoniae sunt ritus sacrificandi, vel sacra omnia quae Graece
orgia  vocantur.  Porro  ritus  sacrificandi  et  vera  nobis  orgia  sunt,
visibilia  quaecunque  in  sancta  Ecclesia  celebramus,  sacramenta
Christi Filii Dei, quorum baptismus et eucharistia vel maxima sunt,
quae  ab  ipso  Domino  nostro  instituta  sunt;  secundaria  vero  quae
deinceps a sanctis apostolis sive apostolicis viris, circa haec recte et
utiliter ordinata sunt. Et in his peccamus, damnumque rei familiari
Domini nostri inferimus, quoties errabundo corde, vagantibus oculis,
taxatis atque  ad  inania rejectis auribus, alias occupati, imo otiosi
sacrificium laudis, quod in ore nostro versatur turbatis, laceratis, et
interdum  partem  aliquam  virorum  sanctorum  elapsam  nobis
amittimus.  Nonnunquam  vero  (quod  valde  pavendum  est)
pretiosissimam quoque corporis et sanguinis Domini substantiam per
incuriam hujuscemodi excidit. Igitur ubi sic evenerit, is per cujus
contigit neglectum, scire debet quod nunc dicitur. 
"Offeret pro delicto suo arietem immaculatum de gregibus," 
etc. Videlicet arietem offerre immaculatum, cujus totum pretium duo
sicli sunt, id est geminum divinae et fraternae dilectionis praeceptum
juxta pondus sanctuarii coelestis et non manufacti, quia videlicet non

--- PAGE 62 ---
62
homo terrenus, sed Deus coeli, duo charitatis praecepta libravit, qua
sola  redimimus  animum  Deo  offerendum,  quia  sola  haec  operit
multitudinem peccatorum (I Petr. IV). Singulorum denique siclorum
juxta pondus sanctuarii viginti oboli sunt, et hoc loco testamentum
utrumque  significant,  sine  quorum  plenitudine  neutrum  constat
charitatis  praeceptum.  Quintam vero  partem  in restitutione  damni
superaddere, id est, non solum corde poenitere, verum etiam quinque
corporis  sensus,  quorum  vagatione  erratum  est,  per  exteriorem
poenitentiam punire. 
"Qui" 
videlicet sacerdos, 
"rogabit pro eo offerens arietem, et dimittetur ei." 
Tunc enim acceptabit Deus sacrificium justitiae, rogante pro nobis
sacerdote, illo, inquam, sacerdote, 
"qui mortuus est, imo qui et resurrexit, qui est a dextris
Dei, qui etiam interpellat pro nobis (Rom. VIII)," 
non jam precum submissione, sed praesentatione causae referendae. 

--- PAGE 63 ---
63
CAPUT XXV . De eo quod ait: "Anima si peccaverit per 
ignorantiam," et quod ignorantiae diversus modus sit. 
"Anima si peccaverit per ignorantiam, feceritque unum
ex  his  quae  Domini  lege  prohibentur,  et  peccati  rea
postea  intellexerit  iniquitatem  suam,  offeret  arietem
immaculatum  de  gregibus  sacerdoti  juxta  mensuram:
aestimationemque peccati." 
Notandum quod, cum per ignorantiam peccantibus diversa hactenus
pro  modo  peccatorum  vel  conditione  peccantium  remedia
praescripserit,  nunc  animae,  id  est  omni  homini  cujuscunque
conditionis sit, item per ignorantiam peccanti unum idemque animal,
scilicet arietem immaculatum offerre quasi mutata sententia decernit.
Sed sciendum quia differt utrum per irruentem mentis caecitatem
quis  ignoret,  an  per  inscientiam  legis,  aut  per  improvidam
negligentiam ignoret et erret. Nam, verbi gratia, aliter ebrius, aliter
ignorat jejunus. Ille namque errat, quia mentis statum vitio perdidit;
iste, quia rei de qua agitur, notitiam nunquam habuit. Sic profecto
aliter ignorat is cujus oculum obtenebravit concupiscentia, aliter qui
vel per aetatem, vel per simplicitatem nescit, quid inter dexteram et
sinistram suam habeat. Nam si non esset ignorantia, quam importat
furor  mali  desiderii,  nunquam  dixisset  David,  utique  legisperitus
atque a puero Spiritui sancto assuefactus: 
"Delicta  juventutis  meae,  et  ignorantias  meas  ne
memineris (Psal. XXIV)." 
Et de illo quidem qui sic ignorat, recte dicas: 
"Qui ignorat ignorabitur (I Cor. XIV)," 
subauditur nisi postea poenitendo intelligat, de his autem qui per
inscitiam ignorant, per prophetam suum loquitur Deus: 

--- PAGE 64 ---
64
"Tu doles super hedera, in qua non laborasti, quae sub
una nocte nata est, et sub una nocte periit, et ego non
parcam  Ninive civitati magnae, in  qua sunt  plusquam
centum viginti millia hominum, qui nesciunt quid sit inter
dexteram suam et sinistram?" (Jon. IV .) 
De hujusmodi nunc dici manifestum est. Sequitur enim: 
"Qui" 
videlicet sacerdos, 
"orabit pro eo quod nesciens fecerit et dimittetur ei, quia
per errorem deliquit Domino." 
Non igitur  frustra hic  omnis anima offeret  arietem immaculatum,
cum supra qui peccavit per ignorantiam jubeatur pro peccato offerre
hircum. Quanto enim aries immaculatus hirco lascivienti praecellit,
tanto  veniae  vicinior  est  is  qui  nescienter  erravit,  eo  quem  sua
concupiscentia, ut ignoraret, obstupefecit. 

--- PAGE 65 ---
65
CAPUT XXVI. De eo quod ait: "Anima quae contempto Domino 
depositum proximo negaverit". 
(CAP. VI.) 
"Locutus est Dominus ad Moysen, dicens: Anima quae
peccaverit,  et  contempto  Domino  negaverit  depositum
proximo  suo,  quod  fidei  ejus  creditum  fuerat,  vel  vi
aliquid  extorserit,  aut  calumniam  fecerit,  sive  rem
perditam  invenerit,  et  inficians  insuper  pejeraverit,  et
quodlibet  aliud  ex  pluribus  fecerit,  in  quibus  peccare
solent homines, convicta delicti reddet omnia quae per
fraudem  voluit  obtinere  integra,  et  quintam  insuper
partem addet cui damnum intulerat," 
etc. Nemini putandum est legem sanctam sibimet esse contrariam,
pro eo quod cum alibi dicat: 
"Qui hoc vel hoc fecerit, morte moriatur, et sanguis ejus
sit super caput ejus," 
hic pro quocunque peccato, absque ulla exceptione, de omnibus quae
lege  Domini  prohibentur  oblatio  suscipiatur,  et  rogante  sacerdote
dimittatur.  Alia  namque  est  accusatio  quam  excusat  clementia  in
sacrificiis, alia quam condemnat justitia in judiciis, verbi gratia, pone
aliquem admisisse adulterium a nullo deprehensum, nullis testibus
arguendum, ipsum sui fieri accusatorem, hic ex lege praesenti, quam
misericordia  condidit,  suscipitur,  et  per  sacrificium  mediante
sacerdote  remissionem  lucratur.  Unde  signanter  haec  ubique  lex
suscipiendi sacrificii conditionem praefinit, dicendo: 
"si peccatum suum intellexerit." 
Caeterum  si  patrato  scelere  deprehensus,  vel  per  alium  fuerit

--- PAGE 66 ---
66
cognitus,  occiditur,  lapidatur,  sanguis  quoque  ejus  capiti  ejus
imputatur. Itaque non sibi contraria est lex sancta, quam hodieque
Christi  tenet  Ecclesia.  Nam  latentem  peccati  causam,  secreta
confessione  proditam,  gaudenter  admittit  inter  veniae  januas,
deprehensa  vero  per  alium  cognita  crimina,  non  solum  forense
tribunal, sed et synodica irrecuperabiliter plectit severitas. Nam illud
vita, haec autem ecclesiasticis honoribus reos privat. Proinde quod
hic nunc dicitur, 
"convicta delicti reddat omnia," 
sic intelligi oportet, quia teste conscientia convicta est, ut semetipsam
accusaret confessione spontanea. 

--- PAGE 67 ---
67
CAPUT XXVII De eo quod ait: "Haec est lex holocausti," 
quod supradictorum quasi conclusio sit, et quod nostrum 
pro peccato sacrificium sit fides, hostia pacificorum 
spes, holocaustum charitas. 
"Locutus  est  Dominus  ad  Moysen,  dicens:  Praecipe
Aaron et filiis ejus. Haec est lex holocausti." 
Quod pro magno  curare solent  saecularis eloquentiae  magistri, ut
intentionis suae supremum enumeratione concludant, colligendo et
commemorando, quibus de rebus verba sua fecerint, ut renovetur,
non redintegretur oratio, ut auditor si memoriae mandavit ad idem
quod ipse meminerit, reducatur, hoc antiquissimus ille sanctae legis
orator hic facere dignatus est, recolligendo quod hactenus dixerit et
ita commemorando: 
"Haec  est  lex  holocausti,  haec  est  lex  hostiae  pro
peccato, haec est lex hostiae pacificorum." 
Primum est, ut secundum spiritualem et verum sacrificandi ordinem
certissima istorum sacrificiorum vocabula prodamus, ne dubium sit
quale humilitatis nostrae opus sacrificium pro peccato, quale hostia
pacificorum,  quale  holocaustum  sit,  quod  jam  superius  pro  posse
diximus. Est  itaque  nostrum pro peccato  sacrificium fides,  hostia
pacificorum  spes  holocaustum  vero  charitas.  Nam  supra,  licet
indigesta narratione, prius holocaustum, novissime sacrificium pro
peccato  positum  sit,  tamen  ordine  vivendi  sive  proficiendi,  prius
sacrificium  pro  peccato  est,  id  est  fides,  supremum  vero
holocaustum, id est charitas. Sic in ordine coelestium, per quae Dei
Filius  ad  nos  usque  descendit,  prius  est  spiritus  sapientiae,
novissimum vero spiritus timoris, verumtamen profectuum ordinem
servando  quibus  ad  Dominum  nos  ascendimus,  prius  est  spiritus
timoris, sicut scriptum est: 

--- PAGE 68 ---
68
"Initium sapientiae timor Domini (Psal. CX)," 
supremum  vero  spiritus  sapientiae.  Igitur  sacrificia  quae  hic  sub
velamine vultus Moysi quondam latentia nunc revelata sunt in facie
claritatis Christi, fides, spes, et charitas sunt. Majoris horum, id est
charitatis, magni et veri holocausti lex haec est. 

--- PAGE 69 ---
69
CAPUT XXVIII. Quod altare illud Christus, et ignis ille Spiritus 
Christi sit, de quo ait: "Cremabitur in altari tota nocte." 
Et quid haec mystice. 
"Cremabitur in altari tota nocte usque mane: Ignis ex
eodem  altari  erit.  Vestietur  sacerdos  tunica  et
feminalibus lineis." 
Altare nostrum Christus est de quo et alibi dictum est: 
"Altare de terra facietis mihi (Exod. XX)," 
id  est,  humiliter  incarnationem  credetis  Christi  Filii  Dei.  Cujus
signum  est  hoc  altare  visibile,  quia  quemadmodum  hoc  universo
praeeminet templo, sic Christus universae Ecclesiae caput est. Ignis
qui ex eodem altari est, Spiritus sanctus est, quem utique ignem ille
venit  mittere  in  terram,  et  voluit  vehementer  accendi  (Luc.  XII).
Porro holocaustum nostrum cor nostrum est, totum incensum, id est
totum divino amori deditum, et propter illum ab omni carnis amore
separatum. Nox autem praesens est vita quantumlibet eodem igne, id
est  ejusdem  Spiritus  sancti  stellantibus  donis  illustrata,  videlicet
comparatione illius diei, quo videbitur Deus eorum in Sion (Psal.
LXXXIII), quando quod nunc videmus per speculum in aenigmate,
videbimus facie ad faciem (I Cor. XIII). 
"Cremabitur, inquit, tota nocte," 
id est usque ad finem vitae. Quomodo? 
"Vestietur,  ait,  sacerdos  tunica  et  feminalibus  lineis,
tolletque  cineres  quos  vorans  ignis  exussit,  et  ponens
juxta altare, spoliabitur prioribus vestimentis, indutusque
aliis,  efferet  eos  extra  castra,  et  in  loco  mundissimo
usque ad favillam consumi faciet." 

--- PAGE 70 ---
70
Tunica sacerdotalis linea, ut alio loco jam dictum est, vitam significat
novi  hominis,  sicut  econtrario  tunica  pellicea,  qua  post  peccatum
indutus est Adam, vitam signavit veterem ejusdem vetusti hominis.
Porro feminalia linea districtum significant propositum castitatis, quo
succingi debet quisquis fortiter totum igni divini amoris cor suum
impendere cupit, ut nec licito se indulgeat amori copulae conjugalis,
quia  divisus  est  hujusmodi  ac  sollicitus  quae  sunt  hujus  mundi,
quomodo placeat uxori (I Cor. VII). Tota, inquam, cremabitur nocte,
et  vix  sufficiet aliquis,  ut ad purum concremet, cremando  jugiter
usque ad finem vitae. Tolletque cineres quos vorans ignis exussit.
Cinis qui mane super est, sordidae cogitationes sunt, a quibus nemo
per semetipsum liber existere potest. Quis enim in illo mane, in illo
tremendo fine  vitae suae  gloriabitur  castum se habere  cor?  Verbi
gratia:  Dum  dicit  quamlibet  sanctus  aliquis  hujusce  holocausti
sacerdos sive sacerdotalis amica: 
"Dilecte  mi,  apprehendam  te,  et  ducam  te  in  domum
matris  meae,  et  in  cubiculum  genitricis  meae  (Cant.
VIII)." 
Et  in  hujusmodi  similitudinibus  carnalis  sponsi  et  sponsae
contemplatur veritatem coelestis copulae, ubi sperat se creatura veris
Creatoris  complexibus  fruituram  esse,  quomodo  impollutam  se
custodire  potest  ab  omni  cinere,  id  est  a  cogitationibus  carnalis
copulae. 
"Tollet ergo, inquit, cineres quos vorans ignis exussit, et
ponet juxta altare," 
id est parvulos cogitatus suos comportabit ad Christum, qui totam
gerit curam nostrae salutis. Hoc faciet jugi cordis sui discussione,
crebra cordis et oris confessione. Quid deinde? 

--- PAGE 71 ---
71
"spoliabitur,  inquit,  prioribus  vestimentis,  indutusque
aliis efferet eos extra castra, et in loco mundissimo usque
ad favillam consumi faciet." 
Spoliari prioribus vestimentis, id est, tandem deponere involucrum
carnis, induique aliis, id est gratiam accipere aeternae retributionis.
Tunc 
"efferet eos" 
videlicet cineres suos 
"extra castra, et in loco mundissimo usque ad favillam
consumi faciet," 
quia profecto praedictarum sordium reliquias extra praesentis vitae
militiam,  usque  ad  purum  excoquet,  id  est,  amor  in  illo  saeculo
mundissimo quia ut Isaias ait: 
"Amor iste ignis Domini est in Sion, et caminus ejus in
Jerusalem (Isa XXXI)," 
id est in ista praesentis vitae Ecclesia quantuluscunque, in illa vero
superna pace ineffabilis est, qualem 
"oculus non vidit, et auris non audivit, et in cor hominis
non ascendit (Isa. LXIV; I Cor. II)." 

--- PAGE 72 ---
72
CAPUT XXIX. De eodem igne qui "in altari, inquit, 
semper ardebit, quem nutriet sacerdos, subjiciens 
ligna mane per singulos dies." 
"Ignis  autem  in  altari  semper  ardebit,  quem  nutriet
sacerdos,  subjiciens  ligna  mane  per  singulos  dies.  Et
imposito  holocausto,  desuper  adolebit  adipes
pacificorum.  Ignis  iste  est  perpetuus,  qui  nunquam
deficiet in altari." 
Altare Dei, ut supra dictum est, fides Christi in corde nostro est, in
quo jubetur ignis semper ardere, quia necesse est ex illo ad Dominum
charitatis  flammam  indesinenter  accendere,  cui  per  singulos  dies
sacerdos  ligna  subjiciet  ne  exstinguatur.  Omnis  enim  Christi
praedicator  membrum utique  summi  Sacerdotis  effectus est,  sicut
cunctis fidelibus Petrus apostolus dicit: 
"Vos autem genus electum, regale sacerdotium (I Petr. II)." 
Et sicut Joannes apostolus dicit: 
"Fecisti nos Deo nostro regnum et sacerdotes (Apoc. V)." 
Sacerdos ergo in altari ignem nutriens quotidie ligna subjiciat, id est
fidelis quisque in eo charitatis flamma deficiat, in corde suo tam
exempla praecedentium quam sacrae Scripturae testimonia congerere
non  desistat.  Nam  quasi  quaedam  fomenta  igni  dare  est,  in
exercitatione charitatis, vel exempla Patrum, vel praecepta Dominica
ministrare. Quia enim interna novitas nostra ipsa quotidie hujus vitae
conversatione veterascit, ignis iste adhibitis lignis nutriendus est, ut
dum per usum se nostrae vetustatis attenuat, per Patrum testimonia et
exempla reviviscat. Et bene praecipitur ut mane ligna per singulos
dies  congerantur.  Haec  quippe  non  fiunt,  nisi  cum  nox  caecitatis
exstinguitur.  Vel  certe,  quia mane prima  pars diei  est, postpositis

--- PAGE 73 ---
73
cogitationibus  vitae  praesentis  hoc  priori  loco  quisquis  fidelium
cogitet, ut quod in se jam jamque quasi deficit, quibus valet nexibus
studium charitatis inflammet. Ignis enim iste in altari Domini, id est
in corde nostro citius exstinguitur, nisi solerter adhibitis exemplis
Patrum, et Dominicis testimoniis reparetur. Bene autem subjungitur: 
"Et  imposito  holocausto  de  super  adolebit  adipes
pacificorum." 
Nam quisquis hunc ignem charitatis accendit, et semetipsum utique
holocaustum desuper imponit, omne vitium quod in se male vivebat,
exurit. Cum enim cogitationum suarum interna considerat, et vitam
reprobam  per  immutationis  gladium  mactat,  in  ara  se  sui  cordis
imponit, et igne charitatis incendit. De qua hostia pacificorum, adipes
redolent, quia  interna novae vitae  impugnatio  pacem inter  nos et
Deum  faciens,  odorem  suavissimum  de  nobis  reddit.  Quia  vero
eadem charitas in  cordibus  electorum inexstinguibilis manet,  apte
subditur. 
"Ignis est iste perpetuus, qui nunquam deficiet de altari." 
Nunquam profecto de altari ignis iste deficit, quia etiam post hanc
vitam  eorum  mentibus  fervor  charitatis  accrescit.  Aeterna  quippe
contemplatione agitur, ut omnipotens Deus, quo magis fuerit agnitus,
eo amplius diligatur. 

--- PAGE 74 ---
74
CAPUT XXX. De lege sacrificii et libamentorum, quod 
comedendum absque fermento, id est bene operandum 
sit absque vanae gloriae tumore ventoso. 
"Haec est lex sacrificii et libamentorum, quae offerent
filii  Aaron  coram  Domino,  et  coram  altari.  Tollet
sacerdos pugillum similae, quae conspersa est oleo, et
totum thus quod super similam positum est. Adolebitque
illud  in  altari,  in  monumentum  odoris  suavissimi
Domino: Reliquum autem similae comedet Aaron, cum
filiis suis absque fermento, et comedet in loco sanctuarii
tabernaculi." 
Optimum  est  modo  supra  dicto  facere  holocaustum  quod  dicitur
totum incensum, id est opus bonum in amoris igne probatum, non
sibi, sed Deo attribuere totum, fugere ventum gloriae popularis, juxta
praeceptum dicentis: 
"Cavete  justitiam  vestram  facere  coram  hominibus  ut
videamini ab eis (Matth. VI)." 
Verumtamen  si  semper  fugias  spectatorem,  nunquam  habebis
imitatorem: Proinde idem Dominus dicit: 
"Luceat lux vestra coram hominibus, ut videant opera
vestra bona, et glorificent patrem vestrum qui in coelis
est (Matth. V)." 
Recte  igitur  post  legem  holocausti,  quo  occultum  significatur
incendium  amoris  lex  sequitur  sacrificii  et  libamentorum  ejus,
quorum  partem  comedant  Aaron  et  filii  ejus,  quo  signatur  opus
bonum factum coram hominibus, ut glorificetur Deus. 
"Tollet,  inquit,  sacerdos  pugillum  similae,  quae

--- PAGE 75 ---
75
conspersa  est  oleo,  et  totum  quod  super  similam  est
positum," 
id est is qui Deo quodlibet offert opus justitiae, firmitatem intuebitur
mundissimae  conscientiae,  intentionem  utilitatis  fraternae,  bene
redolentem exspectationem laudis divinae. 
"Et  haec  adolebit,  inquit,  in  altari,  reliquam  autem
partem similae comedet Aaron cum filiis suis." 
Ubi  enim  haec  quae  praedicta  sunt,  bene  operans  proposuerit  in
radice  cordis  sui,  legitime  jam  coram  hominibus  lucere  permittit
lucem  operis  sui,  ut  non  videatur  ipse  ab  hominibus,  sed  ut
glorificetur Pater qui in coelis est. Itaque comedetur absque fermento
id est absque vanae gloriae tumore ventoso, comedetur, inquam, 
"in loco sanctuarii tabernaculi," 
id est, celebrabitur opus bonum in communi aedificatione Ecclesiae
Christi. Ideo, inquit, non fermentabitur, quia pars ejus in Domini
offertut incensum, id est idcirco vento inanis gloriae bonum opus non
perdetur, et idcirco hoc ipsum quod visum est  ab hominibus  pro
mercede  non  reputabitur,  quia  tota  operantis  intentio  tendit  ad
Dominum. 
"Sanctum sanctorum erit," 
subauditur quamvis homines illud viderint et laudaverint. 
"Sicut pro peccato atque delicto" 
id est, non magis laedetur laudibus hominum, ubi pura fuerit intentio,
quam si praevaricationis reus aliquid persolvisset ex debito, in quo
minorem utique locum habet omnis jactantiae tumor. Et quia non

--- PAGE 76 ---
76
indiscrete, bonum omnibus propalandum est, quamvis pro exemplo, 
"Mares, inquit, tantum stirpis Aaron comedent ex eo," 
id est, coram illis tantum hominibus lucere studebit justitiam suam,
de quibus spes esse potest quod viriliter proficiant imitando. Et quia
totus hic publicae visionis optabilis fructus, 
"omnis, inquit, qui tetigerit illa, sanctificabitur," 
id est, omnis qui imitatus fuerit opera tua bona, salvabitur. 

--- PAGE 77 ---
77
CAPUT XXXI. De oblatione Aaron et filiorum ejus, quod puritas, 
quae in aliis quaeritur per consilium, a sacerdotibus exigatur. 
"Haec est oblatio Aaron et filiorum ejus, quam offerre
debent Domino in die unctionis suae. Decimam partem
ephi offerent similae in sacrificio sempiterno. Medium
ejus mane, et medium vespere. Quae in sartagine oleo
conspersa  frigetur.  Offeret  eam  calidam  in  odorem
suavissimum  coram  Domino,  sacerdos  qui  patri  jure
successerit, et tota cremabitur in altari." 
Holocaustum, id est veri amoris sacrificium secretum, in quo fidelis
anima vacat ad contemplationem Domini, cum in caeteris hominibus
quaeratur  per  consilium,  tunc  vero  a  sacerdotibus  exigitur  per
praeceptum. Verbi gratia: Ut laici qui habent uxores, tanquam non
habentes sint (I Cor. VII), consilii est. Ut autem sacerdotes dividantur
in hujusmodi, nec lex, nec ratio permittit. 
"Haec, inquit, est oblatio Aaron, et filiorum ejus in die
unctionis suae." 
Quod dicit 
"in die unctionis suae," 
id est secundum propositum vel tenorem vocationis suae. Nam ne
putes hanc oblationem uno tantum die quo et uncti sunt, ab illis
debere conferri, continuo subjungit: 
"Decimam  partem  ephi  offerent  in  sacrificium
sempiternum." 
Et  significans  totum  vitae  tempus  a  sacerdotibus  impendi  debere
orationi, et 

--- PAGE 78 ---
78
"medium ejus, inquit, mane, et medium vespere." 
Si  omni  mane  et  omni  vespere,  ergo  omni  tempore.  Nam  omne
tempus  mane  et  vespere,  id  est  diei  et  noctis  variatur  versatili
vicissitudine. Et, quia in memoria passionis Christi, per charitatis
compassionem, fervere debet sacerdotis pectus, 
"in sartagine, inquit, oleo conspersa frigetur." 
Et, quia nihil tepide, nihil negligenter in tanto negotio gerendum est, 
"offeret,  inquit,  illam  calidam  in  odorem  suavitatis
Domino  sacerdos  qui  Patri  jure  successerit,  et  tota
cremabitur in altari," 
ut  supra  jam  dictum  est.  Et  quia  indignum  est  ut  sacerdos
reconciliatione  indigeat  (quis  enim  status,  aut  quae  dignitas
sacerdotii, si se implicet actibus saeculi, fiatque sicut populus sic et
sacerdos?), 
"omne, inquit, sacrificium sacerdotum igne consumetur,
nec quisquam comedet ex eo," 
quod fieri non potest, nisi curis carnis totum se exuat, et abalienet cor
suum ab hoc saeculo, ut soli vacare et solo possit frui Deo. 

--- PAGE 79 ---
79
CAPUT XXXII. De lege hostiae pro peccato, quae comedenda 
sit in loco sancto, et quod vestis, sanguine illius respersa, 
lavanda sit in loco sancto. 
"Ista lex est hostiae pro peccato: In loco ubi offertur
holocaustum  immolabitur  coram  Domino;  sanctum
sanctorum est. Sacerdos qui offert, comedet eam in loco
sancto, in atrio tabernaculi." 
Ordo supra scriptus paulisper hic in recolligendo permutatus est. Illic
enim  post  holocaustum  hostia  pacificorum,  et  deinde  hostia  pro
peccato disposita est; hic vero prius lex hostiae pro peccato, et deinde
lex hostiae pacificorum. Et fortassis in superioribus idcirco legem
hostiae, pro peccato distulit, quia de illa plura dicturus erat. Nam,
secundum  praesentem  ordinem,  et  Psalmista  holocaustum  et  pro
peccato conjungit: 
"Holocaustum, inquiens, et pro peccato non postulasti
(Psal. XXXIX)." 
Attamen, ut praediximus, nostrum pro peccato sacrificium proprie
fides est. Quae est enim redemptio peccati, per quod mors introivit in
hunc mundum, nisi credere quia Dominus Jesus, ut sanctificaret per
semetipsum populum, extra portam passus est? (Hebr. XIII.) At vero
superius  tractavimus,  testante  Apostolo,  quod  hoc  per  illud
significabatur, ut quorum animalium sanguis inferebatur in sancta per
pontificem,  eorum  corpora  cremabantur  extra  castra.  Ergo  fides
spirituale  pro  peccato  sacrificium  est,  quae  tempore  quidem  vel
ordine graduum ascensionis nostrae prior, sed dignitate inter spem et
charitatem  media  est.  Illud  sane  praetereundum  non  est  in  his
distinctionibus, cum dicitur: 
"Ista est lex hostiae pro peccato," 

--- PAGE 80 ---
80
ac deinceps: 
"Haec quoque est lex hostiae pro delicto," 
post modum quoque utriusque hostiae lex una erit. Non, inquam,
praetereundum  quod  peccati  atque  delicti  nonnulla  distantia  sit.
Peccatum  videlicet  est  quidpiam  quod  Domini  lege  prohibetur
fecisse, delictum vero quidlibet eorum quae jubentur neglexisse. Sed
jam ipsa hujusce legis verba perstringamus. 
"In loco, inquit, ubi offertur holocaustum," 
id est, in catholica Ecclesia extra quam non est habere vel accipere
sancti Spiritus incendium, 
"immolabitur coram Domino." 
Alioqui, si alias, si in aliquo haereticorum conventiculo immoletur,
non est hostia pro peccato, non est corpus quod traditum pro nobis,
non est sanguis qui fusus est pro peccatis totius mundi. 
"Sanctum sanctorum," 
inquit, id est, ultra caetera sancta, quae in praedicto holocausti loco
aguntur, hoc sanctum est. 
"Sacerdos qui offert, comedet eam in loco sancto in atrio
tabernaculi." 
Bene  ergo  ac  legitime  canonica  censuit  auctoritas,  ut  nunquam
sacerdos, qui missas celebrat, omittere audeat quin ipse communicet.
Porro  locus  sanctus,  et  atrium  tabernaculi  praesens  Ecclesia  est,
sanctus, inquam, locus  et atrium tabernaculi, subauditur coelestis.
Hic namque patriarcharum et prophetarum fides est per quam et de

--- PAGE 81 ---
81
qua  introitur  in  illud  coeleste  templum  Dei.  Econtra  immunda
Judaeorum, vel haereticorum sunt conventicula, ubi, sicut jam dictum
est, nec debet, nec potest mactari haec hostia sancta. 
"Quidquid  tetigerit  carnes  ejus,  sanctificabitur.  De
sanguine illius, si vestis fuerit aspersa, lavabitur in loco
sancto." 
Hoc, ita ut dicitur, juxta litteram intelligitur utiliter. Etenim quidquid
tangit corpus Domini, sine dubio sanctificatur et religiose abluitur, ita
ut  ne  digitos  quidem  extremos  ad  communium  rerum  reducere
tactum  sacerdoti  licitum  sit,  nisi  prius  diligenter  abluerit.  Vestis
quoque,  si  fuerit  aspersa  isto  sanguine,  hoc  pro  gravi  quidem
offensione  merito  habetur.  At  ipsa  vestis  a  Deo  sanctificata  jure
reputatur, ut non solum in sancto et ab omni communi visu remoto
loco  lavetur,  verum  ab  eis  qui  diligentiores  sunt  pro  summis
pignoribus reconditur. 

--- PAGE 82 ---
82
CAPUT XXXIII. De sententia prophetica qua dictum est: 
"Si tulerit homo carnem sanctificatam in ora 
vestimenti sui, nunquid sanctificabitur?" 
Huic sensui nequaquam illud contrarium videri debet quod, in
Aggaeo  propheta,  cum  interrogasset  ex  ore  Domini  sacerdotes,
dicens: 
"Si tulerit homo carnem sanctificatam in ora vestimenti
sui, et tetigerit de summitate ejus panem, ut pulmentum,
aut  vinum,  aut  oleum,  aut  omnem  cibum,  nunquid
sanctificabitur? responderunt, dicentes: Non (Agg. II)." 
Nam ad id quod dicit, 
"nunquid sanctificabitur?" 
subaudiendum est, homo sive portando sive omnem cibum sumendo,
qui tetigerit ex eo quod sanctificatum vel oblatum fuerit Domino.
Nam neque portando, neque manducando, aut bibendo quod sanctum
aut sancto contactum est, sanctificari potest, sed e contrario magis
contaminabitur,  si  sancta  contingere  praesumpserit,  cum  ipse  in
anima pollutus sit. Nam continuo sequitur: 
"Si tetigerit pollutus in anima ex omnibus his, nunquid
contaminabitur? Et responderunt sacerdotes et dixerunt:
Contaminabitur (ibid.)." 
Itaque et nos alludentes, dicamus: Si signaculo crucis frontem aut
pectus suum signaverit impius, nunquid hoc signo diabolus de illo
effugabitur?  Non  utique,  sed  arctius  includetur,  imo  et  ipsa  ejus
anima nihilominus erit diaboli, juxta Scripturam dicentem: 
"Cum  maledicit  impius  diabolum,  maledicit  animam

--- PAGE 83 ---
83
suam (Eccli. XXI)." 

--- PAGE 84 ---
84
CAPUT XXXIV . De eo quod ait: "Vas fictile," etc., et quod non 
femina, sed masculus vesci debeat carnibus ejus, et quod pro 
peccato hostia non comedi, sed comburi debeat. 
"Vas autem fictile in quo cocta est, confringetur, quod si
vas aeneum fuerit, defricabitur, et lavabitur aqua. Omnis
masculus de genere sacerdotali, vescetur, carnibus ejus,
quia sanctum sanctorum est. Hostia enim, quae caeditur
pro  peccato,  cujus  sanguis  infertur  in  tabernaculum
testimonii ad expiandum in sanctuario, non comedetur,
sed comburetur igni." 
"Vas, inquit, fictile confringetur," 
videlicet ne post sancta ad communes culinae usus reducatur. At vero
"aeneum defricabitur et lavabitur," 
sine  dubio  quia  graviori  quam  fictile  dispendio  confringeretur.
Caeterum nos neque fictili, neque aeneo, neque ligneo, sed tantum
argenteo  sive  aureo  vase  hostiam  sacram  conficimus.  Porro
spiritualiter vas fictile, in quo cocta est hostia, confringitur, id est
ejus  pro  quo  haec  singularis  hostia  coquitur,  omnis  terrenitas
destruatur, juxta illud in psalmo quod, cum dictum esset: 
"Reges eos in virga ferrea (Psal. II)," 
statim additum est: 
"tanquam vas figuli confringes eos (ibid.)." 
Quod si vas aeneum, id est cor in bono proposito, ut amplius non
peccet, fuerit solidatum, 

--- PAGE 85 ---
85
"defricabitur et lavabitur aqua," 
id est quotidiana lavabitur poenitentia, ut amplius niteat. Et, quia
nemo mollis, aut fluxus, hujusmodi hostiae dignus est esu, 
"omnis, inquit, masculus de genere sacerdotali," 
id est, omnis fortis, qui viriliter intus resistendo dignus est dici vel
esse filius aut consanguineus magni Sacerdotis Christi, 
"vescetur carnibus ejus." 
Quare? 
"Quia Sanctum sanctorum est." 
Idcirco  namque  femina,  id  est  quaecunque  mollis  vel  immunda
anima, isto cibo indigna est, quia Sanctum sanctorum est. Sequitur: 
"Hostia enim, quae caeditur pro peccato, cujus sanguis
infertur  in  tabernaculum  testimonii  ad  expiandum  in
sanctuario, non comedetur, sed comburetur igni." 
Tanquam diceret: Quae hactenus dicta sunt de illa duntaxat hostia,
pro peccato scilicet, quae non solum ipsa caeditur pro peccato, sed
sanguis ejus infertur in tabernaculum testimonii, ad expiandum in
sanctuario non comedetur sed comburetur igni. Quare? Nempe ut
spiritualem prosequamur intelligentiam, quia species illa corporeae
visionis,  in  quia  caesa  est  pro  peccatis  nostris  hostia  viventium,
Christus, Filius Dei, cujus sanguis, imo sanguinis causa semel illata
est  in illa  coelestia  sancta  ante  oculos  Dei Patris  ad  expianda  et
repropitianda delicta populi: illa, inquam, species tunc quando caesa
est contemptibilis, non debuit comedi, sed comburi igni, id est per
Spiritum sanctum, ex virtute resurrectionis, ab omni immortalitatis

--- PAGE 86 ---
86
vel passibilitatis corruptione, ne illa videretur eximi et in coelum
levari. 
(CAP. VII.) 
"Haec  quoque  est  lex  hostiae  pro  delicto:  Sanctum
sanctorum est," 
etc. Ut supra jam dictum est, delictum est jussa non fecisse, peccatum
vero prohibita commisisse. Omnia quae pro peccato, eadem et pro
delicto facienda sunt. 
"Etenim utriusque, inquit, hostiae lex una erit." 
Quia videlicet eodem sacramentorum Christi remedio indiget is qui
jussa non fecerit quo et ille qui prohibita commiserit. Additur tamen
hic, quod nondum fuerat dictum, quia 
"sacerdos qui offert holocausti victimam habebit pellem
ovis." 
Hoc videlicet ut secundum litteram, ita et secundum spiritum aequum
est. Qui enim converti fecerit hominem ab errore viae suae et usque
ad reconciliationem sacri altaris perduxerit, dignum est ut tanquam
victor spolia ejus accipiat, id est cui sua spiritualia seminavit, ejus
carnalia metat (I Cor. IX). 
"Et omne sacrificium inquit, similae, quod coquitur in
clibano,  et  quidquid  in  craticula  vel  in  sartagine
praeparatur, ejus erit sacerdotis, a quo offertur." 
Quia  videlicet  justum  est  apud  Dominum  ut  qualecunque  opus
bonum  quis  fecerit,  sive  in  clibano  conjugalis,  sive  in  craticula
vidualis, sive in sartagine virginalis propositi, ejus gloriae sit, cujus

--- PAGE 87 ---
87
instinctu vel commonitione hoc egit, 
"sive oleo conspersa oblatio sive arida fuerit," 
id est, sive ex amore, sive ex timore opus bonum peractum sit. 
"Cunctis  filiis  Aaron  aequa  mensura  per  singulos
dividetur." 
Hoc hactenus ex lege, maxime in coenobiis observatur. Illic enim
omnes filii Aaron, id est omnes, quorum propositum vel officium est
orare  pro  peccato  saecularium,  quorum  et  eleemosynas  accipiunt,
juxta regulam apostolicam qua 
"erant illis omnia communia. Dividebatur autem singulis
prout unicuique opus erat (Act. IV)." 

--- PAGE 88 ---
88
CAPUT XXXV . De lege hostiae pacificorum, qualiter in Ecclesia 
publicis stationibus celebretur. 
"Haec est lex hostiae pacificorum, quae offertur Domino.
Si pro gratiarum actione fuerit oblatio, offerent panes
absque  fermento,  conspersos  oleo,  et  lagana  azyma
uncta  oleo,  coctamque  similam  et  collyridas  olei
admixtione conspersas, panes quoque fermentatos cum
hostia  gratiarum,  quae  immolatur  pro  pacificis,  ex
quibus  unus  pro  primitiis  offeretur  Domino,  et  erit
sacerdotis, qui fundet hostiae sanguinem. Cujus carnes
eadem comedentur die, nec remanebit ex eis quidquam
usque mane." 
Hostiae  pacificorum,  quales  hodie  in  Ecclesia  Christi  redolent,
qualium  istae  carnales  umbrae  fuerunt,  spei  asignia  sunt,  et  pro
omnimodis  profectibus,  tam  privatis  quam  publicis  stationibus,
actitantur. Unde discipulum cohortans Apostolus: 
"Obsecro,  inquit  primo  omnium  fieri  obsecrationes,
orationes, postulationes, gratiarum actiones pro omnibus
hominibus,  pro  regibus  et  omnibus  qui  in  sublimitate
sunt, ut quietam et tranquillam vitam agamus cum omni
pietate et castitate (I Tim. II)." 
Legis hujus proprietas, qualiter privatim observetur, superius dictum
est, scilicet in homine qui secundum Apostolum dicit: 
"Condelector  legi  Dei  secundum  interiorem  hominem,
video autem aliam legem in membris meis (Rom. VII)," 
etc. Verum in hac legis ejusdem renovatione plura addita sunt, de
quibus nunc ita est disserendum ut communes quoque respiciamus
hostias  pacificorum,  quae,  ut  praedictum  est,  in  Ecclesia  Christi

--- PAGE 89 ---
89
publicis stationibus celebrari solitae sunt. 
"Si inquit, pro gratiarum actione fuerit oblatio," 
etc. Et holocaustum quidem quo totum intrinsecus cor divini amoris
igne coquitur, gratiarum actio recte dicitur; sed aliud est internam
gratiarum actionem coram divinis incendere, et secreto amore vel
dolore ardere pro sola quam desiderat mens divinitatis visione, aliud
voces  solemnes,  vel  vota  publica  reddere  pro  bonis  publicis
praesentis quoque vitae, verbi gratia pro felici regum statu, sub quo
vitam quietam agamus. 
"Lagana,  inquit,  azyma  uncta  oleo,  et  collyridas  olei
admistione conspersas." 
Laganum,  panis  primum  in  aqua  coctus  et  postea  in  oleo  frixus.
Collyrida, panis quadratus itidem cum oleo frixus. Et recte panis
offerendus oleo conspergitur, per quod laetitia charitatis intelligitur,
quia videlicet 
"hilarem datorem diligit Deus (II Cor. IX)." 
Nec vero movere debet, quod panes quoque fermentatos offerri jubet,
cum supra dixerit: 
"Omnis oblatio quae offertur Domino absque fermento
erit (Lev. II.)" 
Nam et illic subjunctum est: 
"Primitias  tantum  eorum  offeretis,  et  munera  super
altare non ponentur in odorem suavitatis (Ibid.)," 
et hic non super altare poni, sed pro promittis offerri satis exprimitur,

--- PAGE 90 ---
90
cum dicitur: 
"Ex quibus unus pro primitiis offeretur Domino, et erit
sacerdotis qui fundet hostiae sanguinem." 

--- PAGE 91 ---
91
CAPUT XXXVI. Qui sint tres dies, quorum in tertio carnibus 
hostiae vesci licitum non est. 
"Cujus carnes eadem comedentur die, nec remanebit ex
eis quidquam usque mane. Si voto vel sponte quisquam
hostiam obtulerit, eadem similiter edetur die. Sed et si
quid in crastinum remanserit, vesci licitum est. Quidquid
autem tertius invenerit dies, ignis absumet." 
Qui sunt tres dies, quorum in tertio carnibus hostiae vesci licitum non
est?  Nempe  tres  status  vitae  hominis,  de  quibus  superius,  cum
primum lex ista pacificorum deprompta est, diximus, videlicet quia
status extremus cum adhuc homo sine metu peccat de quo Apostolus:
"Ego, inquit, vivebam sine lege aliquando (Rom. VII);" 
mediocris,  cum  jam  adversus  peccatum  pugnat,  de  quo  idem
subsecutus: 
"Condelector,  ait,  legi  Dei  secundum  interiorem
hominem (ibid.)," 
etc.;  optimus  et  primus,  cum  tandem  peccatum  ipsum  victor  sub
pedibus calcavit, de quo itidem cum dixisset: 
"Infelix ego homo, quis me liberabit de corpore mortis
hujus (ibid.)?" 
continuo sibimet respondens, 
"gratia, inquit, Dei per Jesum Christum (ibid.)." 
Eadem  itaque  die  carnes  comeduntur,  cum  ejus  oblationes  a
sacerdotibus recipiuntur, quem gratia Dei jam liberavit per Jesum

--- PAGE 92 ---
92
Christum, ut non ducatur in lege peccati captivus. Altero die adhuc
licito  comeduntur,  cum  ejus  oblationes  recipiuntur,  qui  nondum
quidem  liberatus  est,  sed  pugnandi  spem  praestat  spectatoribus
conscientiae  suae  sacerdotibus,  quorum  et  commendat  sese
orationibus.  Porro  tertio  die  non  comeduntur,  non  quando  ejus
oblationes non recipiuntur qui sine lege vivit, qui non repugnat ut
liberetur, imo forte et in rebus pessimis gloriatur. Hoc nefarium est.
Ait ergo: 
"Si  quis  de  carnibus  victimae  pacificorum  die  tertio
comederit, irrita fiet oblatio, nec proderit offerenti. Quin
potius  quaecunque  anima  tali  se  edulio  contaminavit,
praevaricationis rea erit." 
Igitur  munus,  quod  ab  impio  suscipitur,  non  solum  non  proderit
offerenti, sed et illum qui suscipit constituit reum praevaricationis. Et
recte, nam et ille pertinaciter peccat, et iste peccata ejus comedit.
Proinde et adhuc ipsum quod dixerat, quidquid dies tertius invenerit,
ignis absumet, repetit, dicendo: 
"Caro, quae aliquid tetigerit immundum, non comedetur,
sed comburetur igni." 
Nam,  juxta  sensum  praedictum,  tertius  dies,  id  est  extremus
peccatorum  vitae  status,  immundus  est;  et  hoc  immundum  tangit
caro,  cum  a  peccatore  impoenitente  ad  sacerdotem  adulantem
proficiscitur oblatio. 
"Non comedetur, inquit, sed comburetur igni." 
"Qui fuerit mundus vescetur ex ea." 
Ergone  postquam  combusta  fuerit  igni,  tunc  demum  qui  mundus
fuerit vescetur ex ea? Hoc itaque, juxta litterae corticem, stare non

--- PAGE 93 ---
93
potest,  sed,  juxta  interiorem  spiritus medullam,  certum est.  Nam,
postquam carbonibus poenitentiae combusta fuerit oblatio peccatoris,
id  est  qui  testimonium  habet  ex  Deo,  quod  non  parcens  eosdem
congesserit super caput  ejus, non quae illius  sunt quaerendo, sed
ipsum, hic plane vescetur fiducialiter quae illius sunt. Potest tamen
superioribus ita continuari, ubi dictum est, 
"cujus carnes eadem comedentur die," 
carnes  videlicet  hostiae,  ut  his,  quae  sequentur  interpositis,  recte
dicat, 
"qui fuerit mundus vescetur ex ea," 
subaudi hostia. Nam et sequitur: 
"Anima  polluta,  quae  ederit  de  carnibus  hostiae
pacificorum, quae oblata est Domino, peribit de populis
ejus. Et qui tetigerit immunditiam hominis vel jumenti,
sive  omnis  rei  quae  polluere  potest,  et  comederit  de
hujusmodi carnibus, interibit de populis suis." 
Veram  omnino  ac  sanctam  legem  hic  Spiritus  sanctus  praescribit
sacerdotibus imo non sacerdotibus, sed vaccis pinguibus, qualibus
per prophetam loquitur: 
"Audite verbum hoc, vaccae pingues, quae estis in monte
Samariae, quae calumniam facitis egenis, et confringitis
pauperes, quae dicitis dominis vestris: Afferte et bibemus
(Amos IV)," 
etc. 
"Anima, inquit, polluta, quae ederit de carnibus hostiae

--- PAGE 94 ---
94
pacificorum." 
Quidnam est animam pollutam edere de carnibus hostiae pacificorum
quae oblata est Domino, nisi sacerdotem quaerentem quae sua sunt,
non quae Jesu Christi (Phil. II) inhiare oblationibus peccatorum, ut
offerantur quasi Domino, cum potius provideat ventri suo, deo suo?
Cum  enim  sacerdotalis  dignitas  peccatori  diviti  sese  adulando
submittit, atque ad pastillos ejus hiando, linguam movere obliviscitur,
et loqui et annuntiare illi peccatum suum, profecto anima ejus polluta
est,  et  quia  quod  recto  ordine  offerendum erat  Domino,  perverse
praeripuit, idcirco 
"peribit de populis suis." 
"Qui tetigerit, inquit, immunditiam hominis," 
imo 
"jumenti" 
in stercore suo putrescentis, 
"sive omnis rei quae polluere potest," 
scilicet omnis peccati, cujus tactus, id est consensus, vere pollutio
est, 
"et comederit de hujusmodi carnibus," 
quisquis adulatur peccatori, quem pro officio suo debuerat redarguere
ancipiti gladio, id est verbo veritatis, juxta illud: 
"Verba sapientium quasi stimuli, et quasi clavi in altum
defixi (Eccl. XII)," 

--- PAGE 95 ---
95
idcirco 
"peribit de populis suis." 

--- PAGE 96 ---
96
CAPUT XXXVII. Quid sit mystice adipem bovis, ovis et caprae non
comedendum, et quid sit adipem morticini in usus varios habere. 
"Loquere filiis Israel: Adipem bovis, et ovis, et caprae
non  comedetis:  Adipem  cadaveris  morticini,  et  ejus
animalis  quod  a  bestia  captum  est,  habebitis  in  usus
varios." 
Perseverat in sententia sacra lex contra sacerdotes voraces. 
"Adipem, inquit, bovis, et ovis, et caprae non comedetis." 
Hujus nempe verbi transgressoribus loquitur Deus per prophetam: 
"Quod  crassum  erat  occidebatis,  lac  comedebatis,  et
lanis operiebamini (Ezech. XXXIV)," 
etc. Adipem quippe bovis, et ovis et caprae comedere est eorum,
quorum 
"quasi ex adipe prodiit iniquitas (Psal. LXXII)," 
peccata  fovere,  et  ita  propter  commodum  quasi  pingues  cervices
adulando palpare. Adipem, inquit, 
"cadaveris  morticini,  et  ejus  animalis  quod  a  bestia
captum est, habebitis in usus varios." 
Pulcherrime ac sanctissime dictum: Ecce sacerdos legitimus homini
diviti, altum sapienti, et 
"speranti in incerto divitiarum (I Tim. VI)" 
proponit, et ante oculos strenua praedicatione reducit aliquem, de

--- PAGE 97 ---
97
grege Epicuri porcum impium, qui in vita sua cucurrerit adversus
Deum,  erecto  colo,  et  pingui  cervice  amatus  fuerit,  faciem  ejus
operuerit crassitudo, et de lateribus ejus a ruina dependerit: in fine
autem suo, magnis, ut saepe factum est, apparentibus indiciis, quasi
sterquilinam perditus sit, et divitias quas devoravit, evomuerit, et de
ventre ejus extraxerit illas Deus. Cum ita satagit fideliter ut illius
exemplo  terreatur  peccator  dives,  qui  adhuc  superest,  quid  aliud
quam  adipem  cadaveris  morticini,  et  ejus  animalis  quod  a  bestia
captum est, scilicet diabolo, in usus varios assumit, in cibum vero
sumere  refugit?  Hac  igitur  similitudine  interposita,  adhuc
interminando subjungit: 
"Si quis adipem qui offerri debet in incensum Domini
comederit, peribit de populis suis." 
Ac si dicat: Si quis vitia divitis adulando foverit, quem instruere
debuit,  ut  per  poenitentiam  mactaret  vel  incenderet  semetipsum
Domino, peribit de sanctorum populo. 
"Sanguinem quoque omnis animalis non sumetis, ait, in
cibo, tam de avibus quam de pecoribus. Omnis anima
quae ederit sanguinem peribit de populis suis." 
Verba diversa, sed sensus idem. Nam, et per prophetam dicit Deus: 
"Si  non  annuntiaveris  impio  iniquitatem  suam,
sanguinem  ejus  de  manu  tua  requiram  (Ezech.  III  et
XXXIII)." 
Ecce  sacerdos,  qui  propter  commodum,  homini  mortem  ipsius
tacuerit, juxta praedicti prophetae verba dicentis: 
"Vivificabant animas eorum et violabant me ad populum
meum  propter  pugillum  olei,  et  fragmen  panis,  ut

--- PAGE 98 ---
98
interficerent animas quae non moriuntur, et vivificarent
animas quae non vivunt, mentientes populo meo credenti
mendaciis (Ezech. XIII)," 
sanguinem pinguium comedit, et idcirco 
"peribit de populis suis." 
Quid enim porro fieri oportet? Ait: 

--- PAGE 99 ---
99
CAPUT XXXVIII. Quid sit quod ait: "Qui offert victimum 
pacificorum," et quid sit pectusculum et armum dextrum 
caedere in usus sacerdotum. 
"Qui offert victimam pacificorum Domino, offerat simul
et sacrificium et libamenta ejus." 
Hoc sacerdos praedicet, hoc, clamet, hoc annuntiet. 
"Qui offert victimam, inquit, pacificorum," 
id est, exteriorem manus oblationem Domino, 
"offerat simul et sacrificium verum," 
id  est  spiritum  contribulatum,  cor  contritum  et  humiliatum.  Deo,
inquam hoc offerat, bonumque exemplum hominibus praebeat, quae
digna et legitima sunt sacrae victimae libamenta. Nam rem suam si
Deo quidem offerat, seipsum autem sibi retineat, comparabitur Cain,
diceturque illi: 
"Si recte offeras, et non recte dividas, nonne malum est?"
(Gen. IV). 
Etenim Cain recte quidem obtulit, quia cui debuit Deo obtulit, sed
non recte divisit, quia quod minus erat, id est rem suam, Deo quidem
obtulit; quod autem pretiosissimum esset, scilicet semetipsum, sibi
retinuit. Qui ergo de re sua Deo parat victimam; 
"offerat simul et sacrificium et libamenta ejus," 
libamenta, inquam, ut in illo glorificetur Deus, ut quod offert, sit
illibatum,  sit  integrum  et  totum,  ut  habeat  Deus  cum  re  quae
forinsecus offertur, contribulati spiritus et contriti cordis sacrificium.

--- PAGE 100 ---
100
Haec tria in oblatione pacificorum legitima requiruntur, ut minister
altaris de altario vivat (I Cor. IX), ut cor offerentis Deus habitator
possideat,  ut  lux  boni  operis,  coram  hominibus  lucens,  ad
glorificandum Deum proficiat. Quomodo offeret illa? 
"Tenebit,  inquit,  in  manibus  adipem  hostiae  et
pectusculum.  Cumque  ambo  oblata  Domino
consecraverit,  tradet  sacerdoti,  qui  adolebit  adipem
super altare: pectusculum autem erit Aaron et filiorum
ejus. Armus quoque dexter de pacificorum hostiis caedet
in primitias sacerdotis." 
Adipem  in  manibus  tenere,  id  est  carnis  luxuriam  refrenare.
Pectusculum  quoque  tenere,  id  est  malas  cogitationes,  cordi  suo
advenientes  per  confessionem  revelare.  Nam  in  pectore  cor
continetur, in corde cogitationes versantur. 
"Cumque  ambo  oblata  Domino  consecraverit,  tradet
sacerdoti." 
Prius enim oportet facta carnis atque intentiones cogitationis vocari
intus ad judicium coram Domino, ut conscientia accuset, timor liget,
ratio dijudicet, et cum hoc responsum acceperit, cum hoc propositum
habuerit, quod de caetero emendare velit, tunc demum confessionem
puram offeret sacerdoti. Nam, qui sic ad confessionem accedit ut
peccata sua nondum relinquere velit, hic adipem hostiae pacificorum
et pectusculum nondum Domino consecravit, et proinde frustra tradit
sacerdoti  quidquid  obtulerit.  Nec  enim  confessio,  non  seque  te
contritione  et  correctione,  salvare  poterit,  magisque  dicenda  est
peccandi  professio  quam  peccati  confessio.  Primum  igitur  haec
Domino consecrabit, deinde tradet sacerdoti. 
"Qui adolebit adipem super altare, pectusculum autem
erit Aaron et filiorum ejus." 

--- PAGE 101 ---
101
Non, inquit, comedet adipem legitimus sacerdos, sed 
"adolebit super altare," 
id est non decipiet confitentem, contentus commodo suo, quod solent
pravi  medici  facere,  dum  putridas  carnes  negligunt  resecare,  sed
imprimet  altius  ferrum  sententiae,  provocando  ad  gemitum,  ad
agendos fructus dignos poenitentiae. Nam hoc est quod sequitur: 
"Armus quoque dexter caedet in primitias sacerdotis." 
In armo  dextro recta  et fortia opera  intellige,  quae exigere debet
sacerdos a confitente, verbi gratia, ut cum Apostolo dicat: 
"Sicut  enim  exhibuistis  membra  vestra  servire
immunditiae  et  iniquitati  ad  iniquitatem,  ita  nunc
exhibete  membra  vestra  servire  justitiae  in
sanctificationem (Rom. VI)." 
"Pectusculum autem erit Aaron et filiorum ejus, adipem
adolebit super altare." 
Ac si dicat: Opera carnis carbonibus poenitentiae palam cremabuntur,
ut  dictum  est,  cogitationes  autem  gemituosae  intus  ad  Christum
clamabunt, et ad sanctos ministros ejus. 
"Qui obtulerit adipem et sanguinem filiorum Aaron, ipse
habebit et armum dextrum in portione sua. Pectusculum
enim consecrationis, et armum separationis tuli a filiis
Israel, de hostiis eorum pacificis, et dedi Aaron et filiis
ejus lege perpetua ab omni populo Israel." 
Aequa lex. 

--- PAGE 102 ---
102
"Nonne,  inquit  Apostolus,  quoniam  qui  in  sacrario
operantur,  quae  de  sacrario  sunt,  edunt,  et  qui  altari
deserviunt, cum altari participantur?" (I Cor. IX.) 
"Qui ergo de filiis Aaron obtulerit, ipse habebit et armum
dextrum," 
id  est,  quisquis  ex  discipulis  Christi  cor  cujuspiam  incrassatum,
carnisque ac sanguinis opera praedicatione sua mortificaverit, et hoc
modo  sua  spiritualia  seminaverit,  ipse  carnalem  accipiet  ex  illo
fructum, id est, necessarium vitae stipendium. 
"Pectusculum elevationis" 
dixit, ab eo quod supra, 
"tenebit, inquit, in manibus adipem et pectusculum;" 
"armum vero separationis" 
ab eo quod seorsum cederet in partem sacerdotis. 
"Haec, inquit, tuli a filiis Israel, et dedi Aaron sacerdoti
et filiis ejus," 
quatenus ipsi et in pectusculo legem Domini die ac nocte meditentur,
et in armo dextro praecepta Dei fortiter operentur, aliorumque et in
pectusculo  sollicitudinem  gerant,  et  armo  fructum  laboris  sui
percipiant. 

--- PAGE 103 ---
103
CAPUT XXXIX. De eo quod ait: "Haec est unctio Aaron et 
filiorum ejus religione perpetua," subintelligendum esse 
non ad velamen litterae, sed secundum claritatem 
spiritualis intelligentiae. 
"Haec est unctio Aaron et filiorum ejus in caeremoniis
Domini,  die  qua  obtulit  eos  Moyses,  ut  sacerdotio
fungerentur, et quae praecepit eis dari Dominus a filiis
Israel, religione perpetua in generationibus suis. Ista lex
holocausti, et sacrificii pro peccato atque delicto et pro
consecratione,  et  pacificorum  victimis,  quas  constituit
Dominus Moysi in monte Sinai, quando mandavit filiis
Israel, ut offerrent oblationes suas Domino in deserto
Sinai." 
Breviori rursus conclusione cuncta praesentat, de quibus hactenus ad
legem Domini altius lectorem reducens, quam est initium Levitici
hujus  libri,  videlicet  ad  consummationem tabernaculi,  ubi  locutus
Dominus ad Moysen: 
"Applica,  inquit,  ad  te  Aaron,  cum  filiis  suis,  ut
sacerdotio fungantur mihi (Exod. XXVIII)." 
"Haec, inquit, est unctio Aaron et filiorum ejus, et ista est
lex holocausti," 
etc.  Legem  sacerdotum  et  legem  populi  quasi  digito  distincte
demonstravit. Si rite revelata facie perspeximus trans velum, Christo
moriente  scissum,  quo  celabatur  hoc  divinae  legis  sanctuarium,
prompte  advertimus,  cuncta  quae  dicta  sunt  digna  esse  gravitate
dicentis, ut merito cecinerit Psalmista: 
"Lex  Domini  immaculata,  convertens  animas,
testimonium  Domini  fidele,  sapientiam  praestans

--- PAGE 104 ---
104
parvulis.  Justitiae  Domini  recte  laetificantes  corda,
praeceptum  Domini  lucidum  illuminans  oculos  (Psal.
XVIII)." 
"Lege, inquit, perpetua." 
Perpetua  plane,  verumtamen  non  secundum  velamen  litterae,  sed
secundum  charitatem  spiritualis  intelligentiae.  Alioquin  quomodo
conveniet legi et prophetis? Nam hic legislator cum dixisset: 
"Ista est lex holocausti," 
etc., continuo subjungit: 
"Quam constituit Dominus Moysi in monte Sinai, quando
mandavit  filiis  Israel,  ut  offerrent  oblationes  suas
Domino in deserto Sinai." 
In propheta autem idem Dominus dicit: 
"Holocaustomata  vestra  addite  victimis  vestris,  et
comedite  carnes,  quia  non  sum  locutus  cum  patribus
vestris, et non praecepi eis in die qua eduxi eos de terra
Aegypti, de verbo holocaustomatum et victimarum (Jer.
VII)." 
Quomodo ergo non dissonant vel discordant lex et prophetae, nisi
quia locutus est Dominus Moysi de spirituali et perpetua lege, non
locutus est quidquam de carnali sacrificiorum lege? Nam Dominus
Moysi  constituit,  Moyses  autem  ad  populum  locutus  est.  Ille  a
Domino claritatem spiritus accepit, ad populum autem obscuritatem
litterae protulit, donec venirent qui crederent Deum Filium in Deo
Patre, et hac fide illuminati, viderent legem spiritus in lege litterae.
Proinde sic recte distinctum est: 

--- PAGE 105 ---
105
"Quas  constituit  Dominus  Moysi  in  monte  Sinai,  et
quando mandavit filiis Israel, ut offerrent oblationes suas
in deserto Sinai." 
Nam aliud Moysi ostendit, et aliud illi populo mandavit, sicut testatur
ipse Dominus cum superius dicit: 
"Inspice, et fac secundum exemplar quod tibi in monte
monstratum est (Exod. XXV)." 
Idcirco  quando  loquebatur  ad  populum,  ponebat  velamen  super
faciem suam; quando vero loquebatur ad Dominum auferebat (Exod.
XXXIV). 

--- PAGE 106 ---
106

--- PAGE 107 ---
107
IN LEVITICUM 
LIBER SECUNDUS 
LEVIT. CAP. VIII-XXVII 
CAPUT PRIMUM. Cur ubi Moyses fratrem suum induit, 
de solis feminalibus lineis, quod primum erat 
indumentum nulla mentio fit. 
(CAP. VIII.) 
"Fecit Moyses ut Dominus imperaverat. Congregataque
omni turba ante fores, ait: Iste est sermo quem  jussit
Dominus  fieri.  Statimque  obtulit  Aaron  et  filios  ejus.
Cumque lavisset eos, vestivit pontificem subucula linea
accingens eum balteo et induens tunica hyacinthina, et
desuper humerale imposuit." 
Superius, ubi has vestes summo pontifici gloriam et decorem fieri
fecit Dominus, mysticas per singula indumenta rationes pro posse
reddidimus. Unum hic quaerendum est, cur, cum caeteris omnibus
fratrem suum Moyses induerit, de solis feminalibus lineis, quod erat
primum indumentum, secundum imperium Domini, nulla hic mentio
fit. Non enim frustra vel casu per oblivionem obvenisse putandum
est. Dicimus ergo quia feminalia quibus carnis turpitudo tegeretur in
figuram continentiae, quae maxime sacerdotibus competit, fieri jussa
sunt.  Porro  continentia  haec,  ut  omnimoda  puritate  sanctificetur
homo, ut ad mutationem novi hominis Jesu Christi virgineam agat
pulchritudinem, haec, inquam, continentia vel puritas non est ex legis
praecepto, sed ex Evangelii consilio. Recte igitur inter manus Moysi,
legem  scribentis  et  legem  in  persona  sua  figurantis,  ubi  fratrem
induit, de isto Scriptura tacuit, ut ipso silentio fateatur de virginibus

--- PAGE 108 ---
108
non esse legis praeceptum, sed offerri gratiae consilium. Sed et illud
non  praetereundum  quod  non  prius  nisi  loti  aqua  ex  praecepto
Domini vestiuntur sacerdotali gloria, ut videlicet per hoc significetur
quod non nisi per baptismum efficimur 
"regale sacerdotium et gens sancta (I Petr. II)." 

--- PAGE 109 ---
109
CAPUT II. De oleo unctionis, quo Aaron unctus est, quod 
Spiritum sanctum significet, quo Christus unctus est. 
"Tulit et unctionis oleum quo linivit tabernaculum, cum
omni supellectili sua," etc. 
Totius  capituli  hujus  prolixi  summa  haec  notanda  est,  quia
tabernaculum  cum  omni  supellectili  sua,  prius  unctum  est  quam
tabernaculi  sacerdos  Aaron.  et  Moyses  prius  holocaustum  pro
peccato  consecrationis  quoque,  sive  pacificorum,  obtulit  hostiam
quam Aaron. Differenter tamen. Nam et tabernaculum solo unctionis
oleo, Aaron vero oleo simul et sanguine consecratus est, et Moysi
quidem oblata vulgari igne, Aaron vero sacrificia coelesti flamma
devorata sunt. Sed jam, antequam horum mysteria prosequamur, de
ipso  unctionis  oleo,  quia  nunc  usque  distulimus,  breviter  aliquid
dicendum est. Superius Dominus ad Moysen locutus est: 
"Sume  tibi  aromata  primae  myrrhae  et  electae
quingentos siclos, et cinnamomi medium id est ducentos
quinquaginta  siclos,  calami  similiter  ducentos
quinquaginta casiae quoque quingentos siclos in pondere
sanctuarii,  oleum  in  olivetis  mensuram  hin,  facies
unctionis oleum sanctum unguentum compositum opere
unguentarii et unges ex eo tabernaculum testimonii, et
arcam  testamenti,  mensamque  cum  vasis  suis  (Exod.
XXX)." 
Notum  omnibus  est,  quia  oleum  quo  Dominus  noster  Dei  Filius
unctus est, unde et Hebraice Messias, Graece Christus dicitur, oleum,
inquam,  Spiritus  sanctus  est,  et  hujus  olei  signum sive  materiale
indicium  fuit  hoc  quo  reges,  sacerdotes  et  prophetae  prius
ungebantur. Cur autem illud verum exsultationis oleum, non hic in
lege  per simplex  oleum significari  placuit,  sed  quatuor  speciebus
myrrha, cinnamomo, casia calamoque permistis? Videlicet, quia non

--- PAGE 110 ---
110
satis  est  cuiquam  Spiritum  sanctum,  utcunque,  verbi  gratia,  in
prophetiam  ad  facienda  signa  percepisse,  nisi  pariter  habeat  et
quatuor  virtutes  optimas,  quas  mundana  philosophia  justitiam,
prudentiam, temperantiam atque fortitudinem appellat; nostra autem
theoria, fidem, spem, charitatem, et earum perseverantiam nuncupat.
Igitur quatuor speciebus, myrrha, cinnamomo, casia et calamo, cum
oleo  permistis,  regale  et  sacerdotale  pretiosissimum  conficitur
unguentum, ex quo 
"caro  hominis  non  ungatur,  et  juxta  cujus
compositionem,  non  fiat  aliud  tale  quid.  Qui  fecerit
homo, exterminabitur, inquit, de populo suo (ibid.)," 
quia videlicet, ex praedictis virtutibus, cum Spiritu sancto gratia bona
conficitur,  qua  carnalis  homo  nunquam  fruatur,  cujus  ad
immutationem  secta  ulla,  vel  saecularis  eloquentia  nunquam
extendatur. Quod si attentaverit, sine dubio 
"exterminabitur, ait Dominus." 

--- PAGE 111 ---
111
CAPUT III. Quid significet quod tabernaculum prius quidem 
quam Aaron, sed sine sanguine unctum est, et altare 
aspersum septies, et quid labrum aeneum. 
Tabernaculum  igitur,  ut  praedictum  est,  priusquam  Aaron,
oleo quidem unctionis, sed sine sanguine unctum est, quia profecto
tabernaculum verum, quod est Ecclesia, prius quidem in patriarchis,
regibus et prophetis suis Spiritum sanctum accepit quam ungeretur
Sanctus sanctorum, pontifex magnus, Jesus Christus Dei Filius, qui
mystice per Aaron intelligitur, sed hostiam non habuit in veritate
sacrificii, id est, cujus sanguine in remissionem peccatorum liniretur. 
"Cumque sanctificans, inquit, aspersisset altare septem
vicibus, unxit et illud et omnia ejus vasa." 
Septies aspergendo unxit, et hoc utique faciendo sanctum eumdem
Spiritum septiformem esse significavit. 
"Labrum quoque cum basi sua sanctificavit oleo." 
De hoc labro ita superius scriptum est: 
"Fecit  et  labrum  aeneum  de  speculis  mulierum,  quae
excubabant in ostio tabernaculi (Exod. XXXVIII)." 
Sic enim locutus fuerat Dominus dicens: 
"Facies et labrum aeneum cum basi sua ad lavandum,
ponesque illud in tabernaculum testimonii et altare. Et
missa aqua lavabunt in ea Aaron et filii ejus manus suas
ac  pedes,  quando  ingressuri  sunt  testimonii
tabernaculum, et quando accessuri ad altare, ut offerant
in eo thymiama Domino, ne forte moriantur. Legitimum
sempiternum  erit  ipsi  et  semini  ejus  per  successiones

--- PAGE 112 ---
112
(Exod. XXX)." 
Significat  autem hoc labrum quod Moyses jubente  Domino fecit,
hanc  ipsam  Scripturam  sanctam,  quam  idem  ille  Deo  inspirante
scripsit.  Nam  specula  mulierum,  unde  labrum  illud  factum  est,
mystice exempla sanctarum sunt animarum, de quibus haec omnis
Scriptura condita est, verbi gratia, Abrahae, Isaac et Jacob, et ipsius
qui  scripsit  Moysi  quae,  videlicet  animae,  tanquam  mulieres
pulchrae,  Deum  amatorem  suum  quaerentes,  excubabant  in  ostio
tabernaculi  coelestis,  nondum  aperti,  quandiu  sacerdos  magnus
Christus nondum inunctus fuit. Ad quid hujusmodi labrum Moyses
fecit? 
"Ad  lavandum,  inquit,  ut  missa  aqua,  lavarent  in  eo
Aaron  et  filii  ejus  manus  suas  ac  pedes,  ingressuri
testimonii tabernaculum." 
Hoc  nempe  expedit  et  optimum  est  ut  ingressuri  coeleste
tabernaculum  sacerdotes  lavent  manus  suas  ac  pedes  in  illis
sanctarum animarum speculis, in fide scilicet et obedientia Abrahae,
in fide et patientia Isaac, in fide et lenitate Jacob, caeterorumque
virtutibus limpidissimis, manus inquam, suas ac pedes lavent, id est
per  compunctionem  ex  illorum  imitatione  operum  simul  et
cogitationum,  quae  tanquam  pulvis  pedibus,  ita  sensibus  mentis
adhaerent, quotidiana peccata emundent. Non solum filii, sed 
"Aaron, inquit, et filii ejus lavabunt." 
Et hoc perspicuum est quia primus et prae omnibus Aaron noster,
mons  fortitudinis,  sacerdos  vel  pontifex  magnus  Christus  lavit;
sanctificavit  enim  semetipsum  pro  nobis.  Lavit,  inquam,  quia
Scripturas omnes implevit, et cum mundas haberet manus et pedes,
cuncta patienter ferendo, ut implerentur Scripturae, sordes omnium
nostrum in semetipso emundavit. 

--- PAGE 113 ---
113
CAPUT IV . De mystica effusione olei super caput Aaron, et quid sit
caput, quid barba, quid ora vestimenti, quo juxta Psalmistam 
unguentum descendit. 
"Fundens, inquit, oleum super caput Aaron, unxit eum et
consecravit." 
Hujus rei mysterium commendans Spiritus sanctus in David, cum
dixisset: 
"Ecce quam bonum et quam jucundum habitare fratres in
unum (Psal. CXXXII)." 
continuo subjunxit: 
"Sicut unguentum in capite, quod descendit in barbam,
barbam Aaron, quod descendit in oram vestimenti ejus
(ibid.)." 
Non ergo  longe,  sed prope est  in  ore  et  corde  nostro  mysterium
unctionis hujus. Bonitatis namque et jucunditatis fratrum habitantium
in unum signum fuisse illius unguenti effusionem iste cecinit. Porro 
"habitare fratres in unum," 
quid  est,  nisi  omnes,  unius  Patris  Dei  Filios  effectos,  habere
principem et salvatorem unum Christum, quomodo multa corporis
membra caput habent unum, habendo, scilicet concordiam per unum
diffusae in cordibus suis charitatis spiritum? Ita plane quod dicitur
hoc est. Tale bonum talisque jucunditas est 
"habitare fratres in unum," 
qualem per illud recte signari placuit, quod praesenti loco scriptum

--- PAGE 114 ---
114
est, quia 
"fundens  oleum  super  caput  Aaron,  unxit  eum  et
consecravit." 
Et utique quia benigna largitate fusum est, primum in barbam illius,
et  deinde  in  oram  vestimenti  ejus  descendit.  Praedicta  namque
bonitas  atque  jucunditas  fratrum  habitantium  in  unum,  oleum
laetitiae,  id  est  Spiritus  sanctus  est.  Quod  videlicet  unquentum
optimum,  totum  in  illo  capite,  quod  est  Christus,  caput  quippe
corporis Ecclesiae, ipse est, totum, inquam, in illo fusum est cum
omni plenitudine sua, in qua 
"corporaliter  omnis  plenitudo  divinitatis  inhabitat
(Col. II)," 
non ex quo super illum in specie columbae descendit (Matth. III), sed
a prima conceptione, quae ex sola constitit virtute, vel operatione
Spiritus sancti (Luc. I). De illo capite primum in barbam ipsius, ac
deinde  in  oram  vestimenti  ipsius  descendit,  quia  videlicet  de
plenitudine ejusdem Spiritus sancti primum ab ipso perfusi sunt viri
fortes Apostoli, sic illi adhaerentes et proximi, ut barba capiti, ac
deinde Ecclesia, cujus fide ac virtutibus ipsa decoratur, ad medum
alicujus, qui pretioso vestitu induitur juxta illud: 
"Vivo  ego,  dicit  Dominus,  quia  omnibus  his  velut
ornamento vestieris (Isa. XLIX)." 
De filiis Aaron minoris gradus sacerdotibus jam alibi dictum est. Sed
et  de  oblationum  differentiis,  juxta  quas  nunc  Moyses  obtulisse
narratur,  supra  tractatum  est.  Nunc  illud  superest  dicere  cui  non
solum oleo, sed et sanguine sacerdotalis unctio celebrata est. 

--- PAGE 115 ---
115
CAPUT V . Quomodo in Aaron vetus sacerdotium in figura novi 
sacerdotii Christi prius oleo, postea sanguine consecratum est. 
"Cum, inquit, immolasset Moyses arietem secundum, in
consecratione  sacerdotum  sumens  de  sanguine  tetigit
extremum  auriculae  Aaron,  et  pollicem  manus  ejus
dexterae,  similiter  et  pedis.  Obtulit  et  filios  Aaron.
Cumque de sanguine arietis immolati tetigisset extremum
auriculae  dextrae,  et  pollicis  manus  ac  pedis  dextri,
reliquum fudit super altare per circuitum." 
Sacerdotium  vetus,  novi  figura,  primum  oleo  ac  deinde  sanguine
consecratur, qui videlicet magnus coelestis veri tabernaculi pontifex,
primum Spiritu sancto, deinde suo quoque sanguine sanctificatus est.
De Spiritus sanctificatione Psalmista dicit: 
"Dilexisti justitiam, et odisti iniquitatem, propterea unxit
te Deus, Deus tuus, oleo laetitiae prae consortibus tuis
(Psal. XLIV)." 
De  sanguinis  sui  sanctificatione  in  Evangelista  Joanne  continuo
sanguinem fusurus dicit: 
"Et pro eis sanctifico me ipsum, ut sint et ipsi sanctificati
in veritate (Joan. XVII)." 
Item in Luca: 
"Ego  baptismo  habeo  baptizari,  et  quomodo  coarctor
usque dum perficiatur?" (Luc. XII.) 
Quomodo ergo sanguine sacerdos consecratur? 
"Sumens, inquit, de sanguine tetigit extremum auriculae

--- PAGE 116 ---
116
dextrae et pollicis manus ejus dextrae, similiter et pedis."
Tactus sanguinis in extremo auriculae dextrae pontificis, acceptio est
mandati,  quod  Pater  dedit,  vel  obedientiae  Christi  Filii  Dei,
quemadmodum de illo Apostolus dicit: 
"Christus factus est pro nobis obediens patri usque ad
mortem, mortem autem crucis (Phil. II)." 
Et ipse de semetipso in propheta dicit: 
"Dominus  Deus  aperuit  mihi  aurem,  ego  autem  non
contradico, retrorsum non abii (Isa. L)." 
Tactus  sanguinis  in  extremo  pollicis  manus  dextrae  deductio  est
voluntatis paternae, ipso per Psalmistam dicente: 
"Tenuisti  manum  dexteram  meam,  et  in  voluntate  tua
deduxisti me (Psal. LXXVIII)." 
Tactus  in  extremo  pollicis  pedis  dextri,  quo  finis  est  corporis,
consummatio est ejusdem obedientiae. Psalmista in hoc dicente: 
"Ut intingatur pes tuus in sanguine (Psal. LXVII)." 
Similiter  et  filii  Aaron  sanguine  signantur,  ut  videlicet  exemplo
Christi, apostoli quoque obaudiant, operentur, sive legitime pugnent,
et perseverent usque in finem. 
"Adipem vero et caudam, omnemque pinguedinem quae
operit intestina," 
etc., quorum causas mysticas, quoniam aedem superius dictae sunt,
nunc repetere superfluum duximus. Nam 

--- PAGE 117 ---
117
"quod septem, inquit, diebus finitur consecratio," 
quid significet multis Scripturarum locis certum est, quia videlicet
septem diebus omne praesentis saeculi tempus volvitur, quod octava,
id  est  futurae  resurrectionis  tempore  clauditur,  quae  in  magno
pontifice  Christo  jam  impleta,  in  nobis  autem  implenda  non
dubitatur, quicunque tanquam filii Aaron toto consecrationis tempore,
pro octava laboramus, de ostio tabernaculi totis septem diebus, id est
de fide Ecclesiae Christi, toto isto tempore non exeuntes, et 
"die ac nocte," 
id est, tam in prosperis quam in adversis, 
"custodias, Domine," 
ne moriamur, secundum propositum vel ordinem nostrum, 
"custodientes." 

--- PAGE 118 ---
118
CAPUT VI. Quomodo octava consecrationis die, ignis egressus a 
Domino consumpsit holocaustum, in typum sancti Spiritus. 
(CAP. IX.) Hoc igitur considerare superest quod octava die
dicente Moyse: 
"Iste  est  sermo  quem  praecepit  Dominus:  Facite  et
apparebit vobis gloria ejus." 
Et offerente Aaron holocaustum ac deprecante pro se et pro populo
secundum ritum supra memoratum, 
"ecce,  inquit,  ignis  egressus  a  Domino,  devoravit
holocaustum, et adipes, qui erant super altare," 
cum de his quae obtulerat Moyses, nihil tale actum fuerit. Quidnam
hoc sibi vult, nisi quia non per sacrificia legis, quae per Moysen
figurabantur,  sed  per  sacrificium  Christi,  cujus  Aaron  typus  fuit,
Spiritus sanctus in remissionem peccatorum datus est nobis? Nam
hinc est quod dicit in psalmo: 
"Holocaustum et pro peccato non postulasti, tunc dixi:
Ecce venio (Psal. XXXIX)." 
Veniens autem aliam hostiam, quam in holocaustum vel pro peccato
offerret, non habuit, nisi semetipsum. Et descendit ignis super ipsum,
ignis, inquam, de quo dixit: 
"Ignem veni mittere in terram (Luc. XII)," 
et devoravit holocaustum quia illa videlicet devoratione sua quam,
secundum Apostolum recte immutationem dicimus, quia profecto 
"resurgens ex mortuis, jam non moritur, mors illi ultra

--- PAGE 119 ---
119
non dominabitur (Rom. VI)." 
Hic ignis ille est, de quo supra dictum: 
"Ignis  autem  in  altari  semper  ardebit,  quem  nutriet
sacerdos, subjiciens ligna mane per singulos dies (Lev.
VI)." 
Nam,  quia  verus  iste  ignis,  qui  et  nunc  in  prima  resurrectione
animarum,  peccata  consumit,  et  post  in  secunda  resurrectione
corporum  quoque  mortalitatem  sive  corruptionem  devorabit,
nunquam deficere debet in altari, id est in fide, per quam Christus
habitet in cordibus nostris. Idcirco in magno mysterio decretum est ut
ille ignis visibilis egressus a Domino, qui holocaustum devorabit,
videntibus turbis, ac ruentibus 
"in facies suas" 
et  laudantibus  Dominum,  nunquam  deficeret,  sed  sacerdote  ligna
subjiciente semper arderet in altari. Unde ordinatissima et mirabili
providentia actum ita Scriptura subjungit: 

--- PAGE 120 ---
120
CAPUT VII. Quid in Nadab et Abiu, qui offerentes ignem 
alienum Domino mortui sunt, mystice praefiguretur. 
(CAP. X.) 
"Arreptisque Nadab et  Abiu  filii Aaron thuribulis suis
posuerunt ignem, et incensum desuper offerentes coram
Domino ignem alienum, quod eis praeceptum non fuerat.
Egressusque  ignis  a  Domino  devoravit  eos,  et  mortui
sunt coram Domino." 
Nadab spontaneus Abiu pater meus est, vel pater ipse interpretatur,
significant autem populum Judaicum, qui in caeremoniis carnalibus
spontaneus, imo nimis est importunus, quippe qui dicente Deo: 
"Nunquid manducabo carnes taurorum, aut sanguinem
hircorum potabo? (Psal. XLIX.)" 
Itemque illud in Isaia: 
"Holocausta arietum, et adipem pinguium, et sanguinem
vitulorum et agnorum et hircorum nolui (Isa. I)." 
Haec, inquam, et his similia dicente Deo econtra ingerit ea tanquam
rogetur, tanquam haec ab eo postulet Deus. Jactabundus quoque dicit:
Pater meus est, vel pater ipse. 
"Abraham,  inquiunt,  pater  noster  est,  et  nos  ex
fornicatione  non  sumus  nati,  unum  Patrem  habemus
Deum (Joan. VIII)." 
Igitur ubi egressus ignis a Domino devoravit holocausta, 
"arreptis Nadab et Abiu thuribulis suis, posuerunt ignem

--- PAGE 121 ---
121
et  incensum  desuper  offerentes  coram  Domino  ignem
alienum, quod eis preceptum non fuerat." 
Dum, postquam verus ignis Spiritus sanctus a Domino egressus, id
est, a Patre procedens, holocaustum verum Christi Filii Dei acceptum
esse ostendit veniendo desuper, id est, super discipulos ejus in linguis
igneis  (Act.  II),  adhuc  Judaicus  populus  cultum  alienum,  et
caeremonias odibiles Deo, per prophetas reclamanti importune nimis
et moleste ingerit. Quid proinde? 
"Egressus, ait, ignis a Domino devoravit eos, et mortui
sunt coram Domino." 
Nihil  verius.  Siquidem  et  duplici  igne  devoratus  est  ille  populus
quippe quorum et templum succensum est, urgente Romano exercitu,
et animae gehennae incendio concremantur. Unde et Deus in cantico
Deuteronomii, cum dixisset: 
"Ipsi me provocaverunt in eo qui non erat Deus, et in
abominationibus  suis  ad  iracundiam  concitaverunt,  et
ego provocabo eos in eo qui non est populus, et in gente
stulta irritabo eos (Deut. XXXII)." 
Continuo subjunxit: 
"Ignis succensus est in furore meo, et ardebit usque ad
inferni novissima, devorabitque terram cum germine suo,
et montium fundamenta comburet (ibid.)." 
"Hoc  est,  inquit  Moyses,  quod  locutus  est  Dominus:
Sanctificabor  in  his  qui  appropinquant  mihi,  et  in
conspectu omnis populi glorificabor. Hoc audiens, tacuit
Aaron." 

--- PAGE 122 ---
122
Juxta litteram, non innuit Moyses, quod ab illo visibili experimento
certum haberet Deum esse sanctum, et sanctitatis suae dignitatem
semper esse defensurum, et vindicaturum in eos qui timere, imparati,
invocati, vel injussi sine ordine, absque reverentia, sacris praesumunt
se ingerere, vel immergere Dei ministeriis. 
"Et hoc, inquit, locutus est Dominus," 
videlicet superius toto fumigante monte Sinai, ubi et dixit: 
"Sacerdotes  quoque  qui  accedunt  ad  Dominum,
sanctificentur, ne percutiam eos (Exod. XIX)," etc. 
Porro, juxta allegoriam, illud  innuitur, quod poena  Judaici populi
sanciendum sit, ut deinceps in carne nemo audeat gloriari, sed in sola
fide Jesu Christi. Hoc audiens tacet Aaron: tacet, inquam, magnus
sacerdos  Christus,  qui  quondam  flevit  super  miseram  civitatem
Jerusalem  (Luc.  XIX),  pro  humano  affectu,  magisque  exercet
rationabile divinitatis consilium, quam sequatur carnis respectum in
morte vel perditione suorum secundum carnem proximorum. 
"Vocatis autem Moyses Misaele et Elisaphan filiis Oziel,
patrui Aaron, ait ad eos: Ite, et tollite fratres vestros de
conspectu sanctuarii, et asportate extra castra." 
Misael  tactus  Dei,  sive  quis  interrogavit,  Elisaphan  Dei  specula,
Oziel fortitudo mea Deus interpretatur. Significant autem legitimos
filios illius populi, pro parte electorum, qui veraciter dicere potuerunt
"fortitudo mea Deus," 
verbi gratia, hunc ipsum Moysen, Isaiam quoque et caeteros, qui
secundum  nomina  Elisaphan  et  Misaele  venturum  Dei  Filium  de
longe  speculati  sunt,  et  a  Deo  tacti  usque  hodie  dicunt:  Quis

--- PAGE 123 ---
123
interrogavit,  quis  quaesivit  haec  de  manibus  vestris?  Hoc  enim,
combustis, ut supra dictum est, sacerdotibus dicit in Isaia, tactus Dei,
spiritus Dei: 
"Quis quaesivit haec de manibus vestris, ut ambularetis
in atriis meis?" (Isa. I) etc. 
Isti tollunt fratres suos carnales Judaeos de conspectu sanctuarii, et
asportant  extra  castra.  Accusant  enim  illos  et  condemnant,
quemadmodum Dominus dicit illis: 
"Est qui accusat vos Moyses, in quo speratis (Joan. V)." 
"Locutus  est  Moyses  ad  Aaron  et  ad  Eleazar,  atque
Ithamar  filios  ejus:  Capita  vestra  nolite  nudare,  et
vestimenta nolite scindere, ne forte moriamini, et super
omnem coetum oriatur indignatio." 
Non  praecipit  quod  naturae  impossibile  est,  ut  scilicet  pater  pro
filiorum, et fratres pro fratrum morte non doleant, sed quod possibile
est, ut videlicet dolorem cordis publico corporis gestu non exerceant.
Hoc  spiritualiter  filii  Aaron,  id  est  apostoli  Christi  legitime
observaverunt. Nam, licet doleant de ruina populi sui, ut, verbi gratia,
Paulus cum dicit: 
"Veritatem  dico  in  Christo,  non  mentior,  testimonium
mihi  perhibente  conscientia  mea,  in  Spiritu  sancto,
quoniam  tristitia  est  mihi  magna,  et  continuus  dolor
cordi  meo.  Optabam  enim  ego  ipse  anathema  esse  a
Christo pro fratribus meis, qui sunt cognati mei (Rom.
IX)," etc. 
Licet, inquam, doleant, non tamen capita sua nudant, nec vestimenta
scindunt, id est ministerium suum honorare non desinunt, sanctae

--- PAGE 124 ---
124
Scripturae  veritatem  integra  fide  adversus  gentis  suae  perfidiam
defendunt, et hoc modo fores tabernaculi non egrediuntur, alioquin
perissent. 
"Vae  enim,  inquit  idem  Apostolus,  mihi  est,  si  non
evangelizavero (I Cor. IX)." 
Ait ergo: 
"Vos autem non egrediamini fores tabernaculi. Alioquin
peribitis. Oleum quippe sanctae unctionis est super vos." 
Oleum quippe sanctae unctionis est super illos, quae docet eos de
omnibus (I Joan. II), quomodo propter carnem vel gentem suam non
debeant caput, id est mentem suam, fide et gratia Christi nudare,
suum  vestimentum,  id  est  veritatis  doctrinam,  scindere,  fores
tabernaculi  egredi,  id  est  ab  ordine  veri  sacrificii  cessare  pro
aemulatione sacerdotii Judaici. 

--- PAGE 125 ---
125
CAPUT VIII. Cur filii Aaron vinum et omne quod inebriare 
poterat bibere non debeant quando intrant tabernaculum, 
et id quid sit juxta sensum mysticum. 
"Dixit quoque Dominus ad Aaron: Vinum et omne quod
inebriare potest non bibes, tu et filii tui, quando intratis
tabernaculum testimonii, ne moriamini, quia praeceptum
est  sempiternum  in  generatione  vestra,  et  ut  habeatis
scientiam discernendi inter sanctum et profanum, inter
pollutum  et  mundum,  doceatisque  filios  Israel  omni
legitima  mea,  quae  locutus  est  Dominus  ad  eos  per
manum Moysi." 
Secundum litteram manifestum sobrietatis praeceptum est, 
"quia  vinum  apostatare  facit,  etiam  sapientes
(Eccli. XIX)." 
"Fornicatio," 
inquit propheta, 
"et vinum et ebrietas auferunt cor (Ose. IV)." 
Et Apostolus: 
"Nolite,  inquit,  inebriari  vino,  in  quo  est  luxuria
(Ephes. V)." 
Unde rectissime sancta censet Ecclesia, ut qui sacerdotes sunt, et veri
sacrificii sanctuarium jugiter intrant, a conjugiis omnino abstineant,
omnemque luxuriam fugiant, cum in hac lege, ubi carnes brutorum
animalium sacrificabantur, eo tempore quo intrabant tabernaculum,
non solum a luxuria, sed et a vino, in quo est luxuria, sacerdotes

--- PAGE 126 ---
126
penitus  abstinere  debuerant.  Porro  ut  coeptam  prosequamur
allegoriam, spiritualiter hoc praecepit Deus, et non homo: nam non
Moyses  sed  ipse  Dominus  hoc  locutus  esse  perhibetur,  ut  hoc
tempore,  quo  praecurrente  Christo,  in  verum  ingredimur
tabernaculum, nequaquam legis occidentis sequamur litteram. Nam
vinum quidem interdum significat Spiritus sancti virtutem. Ut ibi: 
"Et vinum laetificat cor hominis (Psal. CIII)." 
Verumtamen cum in comparatione melioris deprimitur, ut ibi: 
"Quia meliora sunt ubera tua vino (Cant. I)," 
austeritatem significat legis, qua sine dubio melior est lactea dulcedo
Evangelii. Ut quid enim non est bibendum hujusmodi vinum? 
"Ut habeatis, inquit, scientiam discernendi inter sanctum
et profanum, inter pollutum et mundum," 
etc.  Ergone  idcirco  non  bibent  vinum,  ut  discernere  queant  inter
bovem et camelum, inter hircum et choerogryllum? nam hujusmodi
discretio, si simplicem sequaris litteram, postmodum subscripta est.
Igitur ut inter veram munditiam veramque immunditiam sacerdotes
legitimi  discernere  queant,  idcirco  vinum  bibere,  id  est  austeram
prohibentur sequi legis litteram. 

--- PAGE 127 ---
127
CAPUT IX. De hirco oblato, quem cum quaereret Moyses, 
exustum reperit, de quo Aaron: "Quomodo, inquit, 
potui comedere mente lugubri?" quod Judaici 
sacrificii quale nunc est, typus fuerit. 
"Locutusque  est  Moyses  ad  Aaron  et  Eleazar  atque
Ithamar filios ejus qui residui erant: Tollite sacrificium
quod  remansit  ex  oblatione  Domini,  et  comedite  illud
absque fermento, juxta altare, quia sanctum sanctorum
est." 
Haec de praeceptis vel traditionibus idcirco nunc scripto iterantur, ut
ad ea quae subjecta sunt, ordine perveniatur. Inter haec hircum, qui
oblatus fuerat pro peccato, cum quaereret Moyses, exustum reperit.
Iratusque contra Eleazar et Ithamar filios Aaron, qui remanserant, ait:
"Cur non comedistis hostiam pro peccato in loco sancto,
quae  sancta  sanctorum  est  et  data  vobis,  ut  portetis
iniquitatem multitudinis, et rogetis pro ea in conspectu
Domini praesertim cum de sanguine illius non sit illatum
intra sancta?" 
Et in isto non deest mysterium, alioquin frustra videretur scriptum.
Hircus namque qui pro peccato oblatus ad esum sacerdotum non
pervenit, qui et requisitus, non saltem combustus, ut holocaustum,
sed exustus reperitur, sacrificium Judaeorum est, quod ad ritum veri
sacerdotis Christi non est admissum. Hinc irascitur Moyses in typum
videlicet  illorum  legis  aemulatorum,  qui,  sicut  in  Actibus
apostolorum  legitur,  cum  Evangelio  Christi  caeremonias  legis
misceri voluerunt (Act. XV). 
"Respondit  Aaron:  Oblata  est  hodie  mihi  victima  pro
peccato,  et  holocaustum  Domino.  Mihi  autem  accidit
quod vides. Quomodo potui comedere eam, aut placere

--- PAGE 128 ---
128
Domino  in  caeremoniis  mente  lugubri?  Quod  cum
audisset Moyses, recepit satisfactionem." 
In  superficie  historica  patet  quod  causa  filiorum,  qui  pro  sua
praesumptione  mortui  fuerant,  edendi  non  solum voluptas,  sed  et
voluntas  patri  exempta  est.  Porro,  juxta  coeptum  spiritualem  568
sensum, causa reddita est, cur victimas Judaicas magnus pontifex
Christus, et filii ejus, scilicet apostoli, oderunt. 
"Oblata  est,  inquit,  hodie  victima  pro  peccato  et
holocaustum Domino." 
Ac si dicat ipse Christus loquens in apostolis suis: In hoc tempore
acceptabili, in isto die salutis (II Cor. VI), oblatus sum ego, sicut
praedixeram in Psalmo: 
"Holocaustum et pro peccato non postulasti, tunc dixi:
Ecce venio (Psal. XXXIX)." 
Oblatus sum, inquam, quia volui, et oblatus tuli peccata mundi (Isa.
LIII). Mihi autem accidit ut filii mei, 
"filii alieni," 
qui 
"mentiti sunt mihi, et claudicaverunt a semitis suis (Psal.
XVII)," 
cum offerrent ignem alienum, nolentes ignem suscipere coelestem et
verum, scilicet Spiritum sanctum. Quomodo ergo possum admittere
caeremonias eorum, et non potius exurendum tradere templum et
civitatem eorum, praesertim cum venerim 

--- PAGE 129 ---
129
"facere non voluntatem meam, sed voluntatem ejus, qui
misit me, Patris (Joan. V , 6)." 
Quo audito, 
"Moyses recepit satisfactionem." 
Sic nempe qui ex Judaeis erant receperunt satisfactionem, loquente in
Jacobo  caeterisque  apostolis  Christo,  et  judicante  non  inquietari
debere eos, qui ex gentibus convertebantur ad Dominum (Act. XV).
Proinde recte continuo sequitur: 

--- PAGE 130 ---
130
CAPUT X. Quid sit mystice quod post ignem datum, 
lex de comedendis animalibus datur, et quid sit 
ungulam dividere et ruminare. 
(CAP. XI.) 
"Locutus est Dominus ad Moysen et ad Aaron, dicens:
Dicite filiis Israel: Haec sunt animalia quae comedere
debetis de cunctis animalibus terrae. Omne quod habet
divisam  ungulam  et  ruminat  in  pecoribus,  comedetis.
Quidquid autem ruminat quidem et habet ungulam, sed
non dividit eam, sicut camelus, non comedetis illud," 
etc. Animalia, de quibus Deo cura est, homines sunt. Recte, inquam,
continuo post ignem de coelo datum, mortemque filiorum Aaron,
haec de comedendis et non comedendis animalibus lex datur; nam et
post  sancti  Spiritus  adventum  atque  Synagogae  interitum,  de
admittendis et non admittendis, sive reprobandis hominibus discretio
sanctis apostolis imperatur. Unde et Petro esurienti ac volenti gustare,
ostenditur in excessu mentis 
"vas quoddam, velut linteum magnum, quatuor initiis de
coelo  submitti  in  terram,  in  quo  erant  omnia
quadrupedia,  et  serpentia  terrae  et  volatilia  coeli.  Et
facta est vox ad eum: Surge, Petre, occide et manduca.
Ait  autem  Petrus:  Absit,  Domine!  Quia  nunquam
manducavi omne commune et immundum. Et vox iterum
secundo ad eum: Quod Deus purificavit, tu ne commune
dixeris (Act. X)." 
Quod illic in illa visione, hoc idem in ista sancta et spirituali lege,
sub  nominibus  quadrupedum,  serpentium,  volatilium,  atque
natalitium dignum est intelligere. 

--- PAGE 131 ---
131
"Haec, inquit, et haec immunda vel polluta sunt vobis," 
subauditur, nisi Deus illa sanctificaverit. Nam haec animalia cum non
sint  homines,  ut  praedictum  est,  ejusmodi  sunt,  ut  aspirante  Deo
veterem  immunditiae  mutare  possint  habitum.  Proinde  Petro,  ut
praemisimus, ita dictum est: 
"Quod Deus purificavit, tu ne commune dixeris." 
Nunc  immunditiae  causas  secundum  praesentes  distinguamus
differentias. 
"Omne, inquit, quod habet divisam ungulam, et ruminat
in pecoribus, comedetis." 
Ungulam habere divisam, pariter et ruminare, est discretam sanctae
Trinitatis habere intelligentiam, ejusdemque diligenter voce et opere
retractare memoriam. 
"Hoc, inquit, omne comedetis," 
quia  videlicet  quisquis  talis  est,  in  corpus  vel  communionem
Ecclesiae fiducialiter admitti debet. 
"Quidquid autem ruminat quidem et habet ungulam, sed
non dividit eam, non comedetis." 
Quasi  ruminat  quidem,  sed  ungulam  non  dividit,  quisquis  recta
videtur operari, sed peccat in fide, non recte distinguens personas
unicae  Trinitatis.  E  contrario  findit  ungulam,  sed  non  ruminat,
quisquis confitetur se nosse Deum, factis autem negat. 
"Horum, ait, cadavera non contingetis," 

--- PAGE 132 ---
132
id  est,  mortuis  operibus  non  consentietis.  Quarta  species  longe
inferius posita, scilicet animal quod nec dividit ungulam nec ruminat,
omnino priori contraria est, ac proinde multo magis immunda, eum
significat hominem, qui nec intellectu nec operatione Deum honorat. 

--- PAGE 133 ---
133
CAPUT XI. Quid sit pisces pennas habere, 
quid aves quadrupedes esse, quid reptile? 
"Haec sunt quae giguntur in aquis, et vesci licitum est.
Omne  quod  habet  pennulas  et  squamas  tam  in  mari
quam  in  fluminibus  et  stagnis,  comedetis.  Quidquid
autem pennulas et squamas non habet eorum, quae in
aquis  moventur  et  vivunt,  abominabile  vobis  et
exsecrandum erit." 
Quasi natatilia immunda, maxime Judaei sunt, qui natant in fluentis
Scripturarum,  sed  pennulas  non  habent,  dum  solam  sequuntur
occidentem litteram, et ad vivificantem spiritum non subsiliunt. 
"Haec sunt quae de avibus non comedetis et vitanda sunt
vobis," 
etc. Quasi aves immundae, inanes gentium philosophi fuere, recteque
avibus super quatuor pedes gradientibus comparantur quicunque ex
his  cum  animo  de  coelestibus,  verbi  gratia,  sole,  luna,  stellis,  et
reliquis philosophantur, ventre autem et corpore per terram, lutumque
vitiorum versantur. Reptilibus quoque non incongrue similantur qui
nullius vel apud homines bonae aut honestae professionis habentur,
ut  puta  ganeones,  histriones,  malefici,  scortatores.  Secundum
qualitatem vel proprietatem cujuscunque vitii, alii aliis reptilibus sive
immundis quibusque animantibus recte comparantur, astipulantibus,
non solum divinarum, sed etiam humanarum litterarum auctoribus.
Nam hinc est quod socios Ulyssis, pueris mirantibus, Circe filia Solis
in varias formas vertisse lectitatur . 
"Haec  igitur,  inquit,  immunda  sunt,  et  quicunque
morticina  horum  tetigerit,  polluetur,  et  erit  immundus
usque ad vesperum," 

--- PAGE 134 ---
134
id est, usque ad perfectam poenitentiam, quo videlicet dicto saepius
repetito  spiritualiter  omnis  damnatur  iniquitatis  consensus.  Nunc
horum  animantium,  quae  haec  Scriptura  commemorat,  nomina
breviter naturasque perstringere libet. 

--- PAGE 135 ---
135
CAPUT XII. De animalium proprietatibus vel naturis, 
quae lex nominatim immunda decernit haberi. 
Choerogryllus bestia spinosa major ericio. Struthio  Graeco
nomine  dicitur,  quod animal  in  similitudinem  avis  pennas  habere
videtur, de terra tamen altius non elevatur. Noctua dicitur, eo quod
nocte circumvolet, eadem et nycticorax avis lucifuga. Larus ipse est
gala, quae solet semper supersedere aquis. Bubo, a sono vocis nomen
habet, avis feralis, onusta plumis, et in cavernis commorans. Mergus
ab assiduitate mergendi vocata, avis nigra piscibus infesta. Ibis Nili
fluminis  avis,  quae  ventris  fimum  proprio  rostro  extrahit;  haec
serpentium ovis libenter vescitur. Onocrotalon Graeci vocant rostro
longo,  avis  cygno  similis,  sed  major.  Porphyrion  avis  purpurei
coloris,  ut  nomen  significare  videtur;  alii  autem  albam,  similem
cygno, alii pellicanum esse dicunt. Fulicae similes magnitudine et
colore cygnorum, duris et grandibus rostris, et in scopulis littorum
commorantes.  Has  Latini  diomedeas,  Graeci  herodios  vocant.
Choradrion avis alba tota, cujus interiora oculos caliginosos curant.
Upupam Graeci vocant, quod stercori humano consideat, et fetenti
pascatur  fimo,  avis  spurcissima,  cristis  exstantibus,  galeata,  in
sepulcris et stercoribus commorans. Attacus et ophimachus ignotae
aves. Bruchus, locusta, quae necdum volat. Locusta, quod pedibus sit
longis,  velut  hasta.  Hanc  Graeci  tam maritimam  quam terrestrem
astagon dicunt. Mustela Graecum est, id est mus longa. Crocodilus
animal quadrupes a croceo colore dictum, gignitur in Nilo. Migale
ignota bestia, quam tamen similem camaeleonti ferunt. Camaeleon
non habet colorem unum, sed diversa varietate est conspersus, ut
pardus.  Corpusculum  vero  camaeleontis  ad  colores  quos  videt,
facillima  conversione  variatur.  Stellio  genus  lacertae  de  colore
nomen inditum habens. Est enim tergore pictus lucentibus guttis in
modum  stellarum.  Lacerta  reptile  genus  vocatum,  quod  brachium
habeat. Talpa terrestre animal  sine oculis, terram semper  fodiens,
quam Graeci aphalacam dicunt. Ad spiritualem sensum sermo nunc
redeat. 

--- PAGE 136 ---
136
CAPUT XIII. Tangere, portare, comedere morticina eorum, lavare 
vestimenta, etc., quid sit mystice. 
"Quicunque morticina eorum tetigerit, polluetur, et erit
immundus  usque  ad  vesperum.  Etsi  necesse  fuerit  ut
portet quippiam horum mortuum, lavabit vestimenta sua,
et immundus erit usque ad occasum solis." 
Tria sunt quae prohibentur, scilicet comedere, tangere atque portare
quidpiam  immundum,  quae  et  hoc  differunt,  quod  agere  malum,
consentire malo, et ad horam pro necessitate sustinere malum. Debet
autem  legitima  esse  necessitas,  propter  quam  portandum  sit
immundum, videlicet ubi aut nullatenus corrigi, aut non nisi cum
majori rei detrimento potest auferri malum. Verbi gratia, Naaman
Syrus cum diceret Eliseo prophetae: 
"Hoc solum est, de quo preceris Dominum pro servo tuo,
quando ingreditur Dominus meus templum Remmon, ut
adoraret,  ex  illo  innitente  super  manum  meam,  si
adoravero  in  templo  Remmon,  adorante  eo  in  eodem
loco, ut ignoscat nihil Dominus servo tuo super hac re
(IV Reg. V)." 
Necesse illi fuerat ut portaret immundum, ut sustineret malum, non
quidem ut adoraret Remmon, sed ut adoraret in templo Remmon, ubi
scilicet  et  in  omni  loco  poterat  adorare  Deum  verum.  Proinde
continuo dicit ei propheta: 
"Vade in pace (ibid.)." 
Attamen  non  omnino  illaesa  est  portantis  conscientia,  nec  si  de
necessitatis  excusatione  confidat,  recte  dici  potest  securitas,  sed
magis temeritas. 

--- PAGE 137 ---
137
"Lavabit ergo, inquit, vestimenta sua," 
idest flebit pro ipsa necessitatis miseria, quod nullos fecisse, fida
relatio narrat. 
"Et immundus erit usque ad occasum solis," 
id est in morte ejus sperabit, qui occumbendo in mortem tulit peccata
mundi. 
"Qui tetigerit morticina eorum immundus erit usque ad
vesperum.  Et  super  quod  ceciderit  quidpiam  de
morticinis eorum, polluetur." 
Durum et grave servitutis jugum, de quo verissime Petrus apostolus: 
"Quod  neque  nos,  inquit,  neque  patres  nostri  portare
potuimus (Act. XV)." 
Vas  fictile  confringitur,  omnis  cibus  et  omne  liquens  in  vase,  ut
immundum abjicitur, clibani et chytropodes, quae sunt coquendi vasa
fictilia cum tribus pedibus, destruuntur. Fontes tamen et cisternae
nequaquam immunditiae pro hujusmodi condemnantur, et sementis,
nisi ante tactum morticini aqua perfusa fuerit, non polluetur. Ergo,
quoniam veritati credimus, dicenti: 
"Non quod intrat in os, coinquinat hominem (Matth.
XV)," 
illa  potius,  ut  coepimus,  per  haec  intelligamus,  quae  exeunt  de
homine. Nam 
"haec, inquit, sunt quae coinquinant hominem, scilicet
cogitationes malae, homicidia, adulteria, fornicationes,

--- PAGE 138 ---
138
furta, falsa testimonia, blasphemiae (ibid.)," 
et ab istis omnia nostra custodiamus, ne contactu horum polluantur,
adhibitis  circa  illos  qui  nobis  commissi  sunt  diligentissimis
custodibus, ne illorum qui ejusmodi sunt, miseria vitientur, dicentes
cum Apostolo: 
"Ne tetigeritis, neque gustaveritis, neque contrectaveritis
(Col. II)." 
Si vas fictile, id est si necdum in bono proposito roboratus est is,
quem  talium  frequentatione  seu  confabulatione  delectari
deprehendimus, frangatur, id est severissime corripiatur, verberibus
etiam  coerceatur.  Si  clibanus,  id  est  si  adolescentulus  est,  cujus
aetatis status naturaliter tanquam clibanus ardet, si chytropodes, de
quibus ante dictum est. Si, inquam, clibanus aut chytropodes sunt,
pro qualitate morum destruantur, id est verberibus aut nimiis jejuniis
affligantur, ut in melius commutentur. Si in vase est quodcunque
liquens, id est, si non seipso consilii compos sit, si alieno regitur
consilio, sicut vas non innatam, sed aliunde infusam sibi continet,
aquam, et hic talis cum immundo confabuletur, non credatur ei, quod
munda id faciat conscientia, cum dicat Apostolus: 
"Corrumpunt bonos mores colloquia mala (I Cor. XV)." 
Caeterum, si fontes aut cisternae vel quaevis aquarum collectiones
sint,  quorum  alterum  venam  habet  aquarum  viventium,  alterum
potabilem reddit imbrem de coelo susceptum, id est, si sapientes, si
fuerint habentes 
"desursum datum optimum et donum perfectum (Jac. I)," 
quo possint mundum regere animum, et hi tales fuerint visi cum
inquinatis  et  immundis  habere  colloquium,  mundi  erunt,  id  est,

--- PAGE 139 ---
139
credetur  eis  quod  cum  immundis  agitent  de  munditia  castitatis
consilium.  Porro,  si  sementem,  inquit,  morticinum  tetigerit,  non
polluet eam, id est, is qui Deo mortuus est in ejus colloquium venerit,
qui sapientiae vel scientiae sermonem accepit, bi qui viderint non
statim dijudicabunt, verbi gratia, dicendo cum pharisaeis: 
"Quia hic peccatores recipit et manducat cum eis
(Matth. IX)." 
Potest enim fieri, quia saepe factum est, ut ex hujusmodi semente
munditiae morticinum immunditiae reflorescat, et vitalem habitum,
pulchritudinemque resumat. Verumtamen si idem ille qui sermone
praepollet ante hac in facto, quod saepe lubricus deprensus est, non
illi credendum est. Sequitur ergo: 
"Sin  autem  quispiam  sementem  perfuderit,  et  postea
morticinis tacta fuerit, illico polluetur." 
Ac  si  dicat:  Sin  autem  ante  hac,  heri  et  nudiustertius  vel
quandocunque spermologum illum justo quisquam probro maculavit,
et non habet bonum testimonium ab his qui foris sunt (I Tim. III), et
post  hoc  morticinis  peccatorum  se  in  colloquium  miscuerit,  non
credatur illi, quod ad lucrandos illos aptus vel idoneus sit. 

--- PAGE 140 ---
140
CAPUT XIV . Quid sit mystice: "Si mortuum fuerit animal, 
quod licet vobis edere, qui," etc. 
"Si mortuum fuerit animal, quod licet vobis comedere,
qui  cadaver  ejus  tetigerit,  immundus  erit  usque  ad
vesperum." 
Huc plane illud respicit quod Apostolus dicit: 
"Si is qui frater nominatur, est fornicator, aut avarus, aut
idolis serviens, aut maledicus, aut ebriosus, aut rapax,
cum ejusmodi nec cibum sumere (I Cor. V)." 
Ac deinceps: 
"Auferte malum ex vobis ipsis (ibid..)" 
Item alius: 
"Nolite eum recipere in domum, nec Ave ei dixeritis. Qui
enim dicit illi Ave, communicat operibus ejus malignis (II
Joan. I)." 
"Et qui comederit ex eo quidpiam, sive potaverit, lavabit
vestimenta sua," etc., ut supra. 
"Et  haec  quidem  fuimus,  sed  abluti  sumus,  sed
sanctificati  sumus,  sed  justificati  sumus  in  nomine
Domini nostri Jesu Christi, et in spiritu Dei nostri (I Cor.
VI)." 
Proinde  licito  jam nos Ecclesia Christi  tetigit, portavit  et  sibimet
incorporavit, omnium Deo clamante de coelo pro nobis: 

--- PAGE 141 ---
141
"Quod Deus purificavit, tu ne commune dixeris (Act. X)." 
Quare vero nec abominabilia nobis erunt, quae adhuc immunda sunt,
et  quare  non  contaminabimus  animas  nostras  assumendo  haec  in
cibum? Ait: 
"Ego  enim  sum  Dominus  Deus  vester.  Sancti  estote
quoniam ego sanctus sum." 
Et iterum: 
"Ego enim sum Dominus, qui eduxi vos de terra Aegypti,
ut essem vobis in Deum. Sancti eritis, quia ego sanctus
sum." 
Si ergo legem sequimur regalem, non simus configurati prioribus
ignorantiae nostrae desideriis, quibus in Aegypto serviebamus, unde
nos  eduxit  Deus,  quae  profecto  Petrus  apostolus  sub  istis
immunditiae nominibus intellexerat, cum praemisso, 
"non configurati prioribus ignorantiae vestrae desideriis,
sed secundum eum qui vocavit vos sanctum, et ipsi in
omni conversatione sancti sitis (I Petr. I)," 
statim de hoc loco sumptum sic intulit: 
"Quoniam scriptum est: Sancti eritis, quoniam sanctus
sum Dominus Deus vester (ibid.)." 

--- PAGE 142 ---
142
CAPUT XV . De muliere quae suscepto semine conceperit, 
et de nostrae immunditiae causa communi, quod non 
sit distinctio Judaei et Graeci. 
(CAP. XII.) 
"Locutus est Dominus ad Moysen dicens: Loquere filiis
Israel,  et  dices  ad  eos:  Mulier  si,  suscepto  semine,
pepererit masculum, immunda erit septem diebus, juxta
dies separationis menstruae, et die octavo circumcidetur
infantulus. Ipsa vero manebit in sanguine purificationis
suae." 
Nullum omnino lex Domini immaculata gloriari patitur, quasi de sua
munditia, 
"ut omne os obstruatur, ei subditus fiat omnis mundus
Deo (Rom. III)." 
Nam, si nos gentes reptilia et serpentia immunda fuimus, quod ipsi
non diffitemur, cum emendatore nostro gratias agamus. Unde hoc
illis, ut munda fuerint pecora, qualibus vesci licitum fuerit? An non et
ipsi de immundo semine fuere concepti (Job XIV), de immundo,
inquam,  semine,  quod  in  primis  hominibus,  serpens  antiquus
diabolus et Satanas tetigit et veneno suo polluit? Si non ita est, cur
ista lex ita loquitur, 
"quae omne quod loquitur, his qui in lege sunt loquitur?"
(Rom. III.) 
"Non est igitur distinctio Judaei et Graeci (Rom. X)." 
Omnes  enim  peccaverunt,  imo,  ut  secundum  praesentem  litteram
loquar,  omnes  polluti  fuerunt,  et  egebant  emundatrice  gratia  Dei

--- PAGE 143 ---
143
(Rom. III). Nam et quantula erat illa emundatio Judaei circumcisi, et
ad templum illud manufactum cum hostiis deportati, nisi venisset
ipse et hostia et templum non manufactum Christus Filius Dei, qui
tollit peccata mundi. Siquidem Isaias dicit: 
"Omnes  justitiae  nostrae  sicut  panni  menstruatae
(Isa. LXIV)." 
Proinde fateamur, quia nos immunda reptilia fuimus, dummodo et
illorum  qui  nobis  insultabant,  et  omne  os  obstruatur,  ubi  de  sua
lectione panno menstruatae comparantur illorum justitiae. Et scimus
quia illorum non credentium in Christum, menstrua nemo lavit; haec
autem  reptilia  Deus  purificavit,  et  ungula  bene  divisa,  atque  ore
ruminante ornavit. Sed jam ipsa legis hujus verba carpamus. 

--- PAGE 144 ---
144
CAPUT XVI. De eadem re, et cur signanter dixerit, "suscepto 
semine," et de emundatione ejus quae masculum, 
et ejus quae feminam pepererit. 
"Mulier, inquit, si, suscepto semine, pepererit masculum,
immunda erit septem diebus," 
etc. Religiose sanctus prophetalis spiritus legem suam determinavit,
dicendo, 
"si suscepto semine pepererit." 
Aliquam enim mulierem futuram praevidebat, quae paritura quidem,
sed non suscepto semine puerum paritura erat. Alioqui frustra sic
determinasset. Ergo legis necessitate unica mulier, una et sola Christi
Filii Dei mater fuit liberrima, quae tamen eamdem laudabiliter subiit
legem humilitate spontanea. 
"Si,  inquit,  masculum  pepererit,  immunda  erit  septem
diebus," 
Ac deinceps: 
"Sin  autem  feminam  pepererit,  immunda  erit  duabus
hebdomadibus, juxta ritum fluxus menstrui, et sexaginta
sex diebus erit in sanguine purificationis suae." 
In littera manifesta non praetereundum ex partu feminam parturientis
majorem  esse  poenam  infirmitatis,  vel  immunditiae,  quam  ex
profusione masculi. Et recte tam scripta quam naturalis lex, feminam
plus quam masculum in hac ratione gravat, quia videlicet in accessu
peccati, per quod mors intravit in hunc mundum reptili illi vasculo
diaboli, unde venenum immunditiae nostrae principium ille sibilavit,
propior femina stetit quam vir. Nam non per virum mulier, sed per

--- PAGE 145 ---
145
mulierem vir in mendacio diaboli pollutus est (Rom. V). Recte igitur
in femina et fluxus a natura, et ex lege purificationis duplicata est
mora. Verumtamen in remedio gratiae purificantis, nulla est distantia.
"Ibi  enim,  inquit  Apostolus,  non  est  masculus  neque
femina (Gal. III)." 
Unde et hac lege non alia pro filia quam pro filio datur hostia, scilicet
agnus,  simulque  columba  sive  turtur.  Quae  videlicet  tunc  rite
offeruntur, quando is qui accedit et fideliter credit in passione Agni
incontaminati et immaculati 
Christi,  et  compatiendo  ut  conregnet,  gemitum  habet,  vel
gregatim  ut  columba,  vel  solitarie  sicut  turtur.  Columba  namque
gregatim,  turtur  vero  solivagus  gemere  consuevit,  et  ob  hoc  ista
publicos  Ecclesiae  conventus,  iste  orationum  secretas  lacrymas
insinuat. Gregatim ergo gemere ut columba, est poenitentiam agere
in publica Ecclesia; solitarie vero gemere ut turtur, est occulta vel
etiam ab hominibus remota deligere lamenta. 
"Quod si non invenerit manus ejus, nec poterit offerre
agnum, sumet duos turtures vel duos pullos columbae," 
etc. Ejus manus agnum non invenit qui tantae capacitatis non est ut
capere possit mysteria veri Agni, Christi Filii Dei. Offerat ergo duos
turtures  vel  duos  columbae  pullos,  id  est,  contenta  sit  geminae
charitatis exsecutione. 
"Unum in holocaustum, et alterum pro peccato." 
Amor namque Dei totus intrinsecus ardet; amor vero proximi foris
per opera misericordiae peccatum redimere studet. 

--- PAGE 146 ---
146
CAPUT XVII.De lege leprosi, quod Deus 
pro mysterio hujus rei curam habuerit. 
(CAP. XIII.) 
"Locutus  est  Dominus  ad  Moysen  et  Aaron,  dicens:
Homo in cujus carne et cute ortus fuerit diversus color
sive pustula,  aut quasi lucens quidpiam, id est, plaga
leprae,  adducetur  ad  Aaron  sacerdotem,  et  ad  unum
quemlibet filiorum ejus," etc. 
Manifesta  quidem  legis  hujus  littera  est.  Sed  quare  haec  talia
Dominus Deus ad Moysen locutus est? Nunquid illi tam grandi curae
fuit  conspicere  lepram  humani  corporis,  lepramque  domestici
parietis? Quid enim praeter peccatum immundum est illi? Nunquid
contra morbos corporum, et non potius contra vitia animorum. 
"Deus judex fortis gladium suum vibravit, arcum suum
tetendit et paravit illum? (Psal. VII)." 
Ergo quod de sacrificiis brutorum animalium, idem de lege leprarum
in  hac  parte  sentiendum  est.  Nam  sicut  alio  jam  in  loco,  cum
testimoniis propheticis diximus, non idcirco ejusmodi sacrificia Deus
disposuit, quod carnes taurorum manducare, aut sanguinem hircorum
potare  haberet,  sed  quia  sponte  talibus  Aegyptia  consuetudine
inhiabant, et inniberi non poterant filii Israel. Idcirco sic disposita
sunt  ut  veri  sacrificii,  quo  delectatur  Deus,  saltem  umbram  vel
figuram ordo illorum gereret. Ita plane non idcirco de lepra vitanda
Deus legem dat, quod ipse corporum infirmitates abhorreat, sed quia
sensus hominis, quamlibet sapientis, sensus, inquam, exterior, id est,
visus vel tactus, hujusmodi plagam pene naturaliter exhorrescit, nisi
quem vera misericordia, vel charitas non ficta ad compatiendum vel
commiserescendum  erudivit.  Idcirco  leprae  discutiendae,  atque
vitandae legem talem posuit, cujus umbra vel figura spiritualis homo

--- PAGE 147 ---
147
de spiritualibus debeat infirmari. Itaque, quia fieri potest, et saepe
factum  est,  ut  in  domo  munditiae  quae  est  Ecclesia  Dei,  lepra
immundissima,  lepra  haeretica  nasceretur,  recte  postquam  de  non
admittendis immunditiis mystice lex data est, datur etiam de illis
ejiciendis in quibuscunque, post agnitionem veritatis, apostatica vel
haeretica immunditia suborta esse deprehenditur. 

--- PAGE 148 ---
148
CAPUT XVIII. De sacerdotis circa lepram dijudicandum diligentia
secundum Apostolum dicentem: "Haereticum hominem post 
primam vel secundam admonitionem devita." 
Ait ergo: 
"Homo  in  cujus  carne  vel  cute  ortus  fuerit  diversus
color," 
etc. Primum haec ad Apostoli convocemus imperium, dicentis: 
"Haereticum  hominem  post  primam  et  secundam
admonitionem  devita,  sciens  quia  subversus  est,  qui
ejusmodi  est,  et  delinquit  cum  sit  proprio  judicio
condemnatus (Tim. III)." 
Profecto sicut in hac sancta, et justa et bona lege est quando debeat
homo  consideratus  a  sacerdote  statim  leprae  condemnari  et  ad
arbitrium ejus separari, et est quando debeat semel et iterum includi
ac die septimo considerari, sic in sancta Ecclesia est quando debeat
homo statim ut a fide exorbitaverit, haereticus nuntiari, et est quando
debeat piis admonitionibus prius semel et iterum conveniri. Denique
si is qui ex adverso fidei veritatisque consistit, talis est ut cum non
per ignorantiam, sed per malitiam errare in hypocrisi, fictis verbis
negotiari et loqui mendacium, nemini dubium sit, qualis erat jam
Simon ille Magus cum primum se apostolis ingessit illic (Act. VIII),
non debet sententia remorari, sed statim ejicienda et separanda est
lepra nequissima, ne corrumpantur caeteri. Ait ergo: 
"cum viderit lepram in cute, et pilos in album mutatos
colorem, ipsamque speciem leprae humiliorem carne et
cute  reliqua,  plaga  leprae  est,  et  ad  arbitrium  ejus
separabitur." 

--- PAGE 149 ---
149
Et postmodum idem repetendo confirmat. 
"Plaga, inquit, leprae si fuerit in homine, adducetur ad
sacerdotem et videbit eum. Cumque color albus in cute
fuerit,  et  capillorum  mutaverit  aspectum,  ipsa  quoque
caro  viva  apparuerit,  lepra  vetustissima  judicabitur,
atque inolita cuti. Contaminabit itaque eum sacerdos, et
non recludet, quia perspicua immunditia est." 
Tunc  etenim pilus in album mutatus est colorem,  ipsa et species
humilior est carne et cute reliqua, quando id agitur sub albedine et
humilitate hypocriseos, quatenus in errorem mutantur simplices fidei,
quales Apostolus praemuniens, dicit: 
"Nemo  vos  seducat  veniens  in  humilitate  et  religione
angelorum  quae  non  vidit  ambulans  frustra  inflatus
sensu carnis suae, et non tenens caput, ex quo totum
corpus  connexum  et  conjunctione  subministratum  et
constructum crescit in augmentum Dei (Col. II)." 
Tunc, inquam, capillorum mutato aspectu caro quoque viva apparet,
quando  id  quod  praedictum  est,  agitur  scienter,  aut  defenditur
pertinaciter,  quod  et  contactu  sancti  peccare  est.  Nempe,  quasi
mortuae carnis est lepra ignorantis hominis dissonans a recta fide
loquela, et haec potest remitti. Quasi vivae autem carnis lepra est
hominis veritatem scientis blasphemia, et haec 
"non remittetur, neque in hoc saeculo, neque in futuro
(Matth. XII)." 
"Lepra inquit, vetustissima judicabitur, atque inolita cuti,
contaminabit  eum  sacerdos,  et  non  recludet,  quia
perspicua immunditia est." 

--- PAGE 150 ---
150
Quod est dicere: Non adhibebit diligentiam, ut manifestum corrigat
haereticum, sed vitabit et vitandum pronuntiabit eum, quia subversus
est, quia incorrigibilis est. 
"Sin autem  lucens candor fuerit in cute, nec humilior
carne  reliqua,  et  pili  coloris  pristini,  recludet  eum
sacerdos septem diebus et considerabit die septimo. Et si
quidem lepra non ultra creverit, nec transierit in cute
priores  terminos,  rursus  includet  eum  septem  diebus
aliis, et die septimo contemplabitur. Si obscurior fuerit
lepra, et non creverit in cute, mundabit eum, quia scabies
est." 
Sensus hic est: Si non per inanem gloriam in astutia vel hypocrisi
blasphemiam  struere,  sed  per  ignorantiam  errare  visus  fuerit,
seorsum intruetur, sensu veritatis a fidelissimo dispensatore verbi,
totis septem diebus, id est, in omnibus Scripturis divinitus inspiratis. 
"Et  si  quidem  lepra  ultra  non  creverit,  nec  transierit
priores terminos," 
id est si non defendendo errorem, reatum suum auxerit, quod facere
solent omnes haeretici, quorum diabolus corda subvertit, 
"rursus includet eum septem diebus aliis, et die septimo
considerabit," 
id  est,  iterum  bona  spe  illum  in  omnibus  Scripturis  catholicae
veritatis catechizabit, et bene confirmatum sanctae matri Ecclesiae
praesentabit, dicens, quia scabies fuit, et non lepra, id est, ignorantia
deliquit, non malitia. 
"Lavabitque homo vestimenta sua, et mundus erit." 

--- PAGE 151 ---
151
Juxta  hunc  sensum  spiritualem,  in  lavandis  vestimentis  discretio
qualis esse debeat, ecclesiastica prudentia non ignorat. Nam, qui ab
haeretica lepra correctus ad integritatem fidei reducitur, qualiscunque
illa exstiterit, dummodo baptizatus fuerit in nomine Patris et Filii et
Spiritus  sancti  non  illi  repetitur  lavacrum  carnis,  sed  tantum
confessione  data,  spiritum  accipit  reconciliationis  et  remissionis
peccatorum, qua sufficienter laventur vestimenta, ut homo ejusmodi
mundus sit. 
"Quia,  si  postquam  a  sacerdote  visus  est,  et  redditus
munditiae, iterum lepra creverit, adducetur ad eum, et
immunditiae condemnabitur." 
Et hoc aequum est. Nam, si denuo abalienatus fuerit peccator a vulva
et erraverit ab utero, et locutus fuerit falsa (Psal. LVII), quae jam spes
superesse  poterit?  Quomodo  enim  de  ignorantia  poterit  excusari?
Igitur et quemadmodum supradictus Apostolus, ait: 
"Haereticum  hominem  post  primam  et  secundam
admonitionem devita (Tim. III)," 
videlicet eo quod inexcusabilis, imo et incorrigibilis sit, ita nunc lex
immundum esse decernit eum qui redditus munditiae iterum lepram
contraxerit.  Hoc  plane  fecit  aliquis,  cum  forte  aliquo  indigens
negotio, unde in catholica Ecclesia posset ei subveniri, fidem rectam
professus est, eo quod diceretur ei: Non tibi subvenietur hic, nisi
communicaveris,  et  rursus  alio  indigens,  quo,  verbi  gratia,  apud
Arianos  posset  ei  subveniri.  rursus  catholicam  deseruit,  eo  quod
dicerent Ariani: Non tibi subvenietur, nisi hic communicaveris, sicut
palea leviter omni vento circumferente, nunc ab area transvolat in
sepem, nunc rursus a sepe refertur in aream. Igitur et juxta hanc
legem  immunditiae  condemnabitur,  et  juxta  evangelicum  Apostoli
praeceptum, 

--- PAGE 152 ---
152
"quia subversus est," 
devitabitur. 

--- PAGE 153 ---
153
CAPUT XIX. Quid si lepra mundissima teneri, et idcirco hominem 
mundissimum decerni, secundum Apostoli sententiam dicentis: 
"Scripsi vobis in Epistola non commisceri fornicariis." 
"Sin  autem  effloruerit  discurrens  lepra  in  cute,  et
operuerit  omnem  carnem,  a  capite  usque  ad  pedes
quidquid sub aspectu oculorum cadit, considerabit eum
sacerdos, et teneri lepra mundissima judicabit, eo quod
omnis in candorem versa sit, et idcirco homo mundus
erit.  Quando  vero  caro  vivens  in  eo  apparuerit,  tunc
sacerdotis  judicio  polluetur,  et  inter  immundos
reputabitur." 
Hujus  loci  mysterio  legitime  consonans  Apostolus,  dicit  ad
Corinthios: 
"Scripsi vobis in Epistola: Ne commisceamini fornicariis,
non  utique  fornicariis  hujus  mundi,  aut  avaris,  aut
rapacibus aut idolis servientibus. Alioqui debueratis de
hoc  mundo  exiisse.  Nunc  autem  scripsi  vobis  non
commisceri. Si is qui frater nominatur est fornicator, aut
avarus, aut idolis serviens aut maledicus, aut ebriosus,
aut rapax, cum ejusmodi nec cibum sumere. Quid enim
mihi de his qui foris sunt judicare? Nunquid enim de his
qui intus sunt vos judicatis? Nam eos qui foris sunt Deus
judicabit. Auferte malum ex vobis ipsis." (I Cor. III.) 
Quid enim est, totum a capite usque ad pedes lepra opertum esse, nisi
fornicarium aut avarum esse et omnino tam professione, quam opere
foris esse? Quid enim est carnem vivam aspergi lepra, nisi nominari
fratrem et fornicatorem esse, caeteraque facere opera fraterno nomini
repugnantia? Igitur efflorente ac discurrente lepra in cute totam a
capite usque ad pedes carnem opertam esse, quidquid sub aspectu
oculorum cadit, idque consideratum a sacerdote, lepram quidem, sed

--- PAGE 154 ---
154
mundissimam lepram judicari, eo quod omnis in candorem versa sit,
et idcirco hominem mundum decerni, id profecto est fornicariis hujus
mundi,  avaris,  rapacibus,  idolis  servientibus  licenter  commisceri,
nihilque judicare de illis, eo quod foris sunt, quos Deus judicabit.
Ejusmodi homo mundus erit, inquit, id est ejusmodi colloquium lege
ecclesiastica  non  te  contaminabit,  et  hoc  modo  lepra  ejus  tibi
mundissima erit. Nam et Dominus noster talibus commistus, unde et
improperabatur illi quod esset amicus peccatorum et publicanorum
(Matth. XI). Alioquin si tales vitandi erant, debueramus et nos et
apostoli de hoc mundo exiisse, imo et Dominus noster nunquam in
hunc mundum venisset. E contrario carnem vivam apparere in lepra,
vel carnem vivam lepra aspergi, quod superiori modo longe diversum
vel dissimile est, et idcirco immundum decerni, id plane est eum, qui
nomen habet quod vivat (Apoc. III), qui frater nominatur et intus est,
judicari, et cum ejusmodi nec cibum sumi, sed auferri malum ex
vobismetipsis  (I  Cor.  III).  Quid  si  abundantiori  tristitia  frater
absorptus  fuerit?  (II  Cor.  II).  Nunquid  omnino  relinquetur,  dum
idcirco duntaxat tradi debeat Satanae in interitum carnis, ut spiritus
salvus fiat in die Domini (I Cor. V). Praemisso ergo, 
"caro enim viva si lepra aspergatur immunda est," 
continuo sequitur: 
"Quod  si  rursum  versa  fuerit  in  alborem,  et  totum
hominem  operuerit,  considerabit  eum  sacerdos,  et
mundum esse decernet." 
Quod idem est ac si dicat: Si abundantiori tristitia fuerit absorptus,
imo  et  antequam  penitus  absorbeatur,  intuebitur  eum  sacerdos,
scilicet is qui infirmarum curam se novit accepisse animarum, et non
super sanas tyrannidem, et proinde sacerdos legitimus est. Intuebitur,
inquam, eum pio intuitu, et confirmabit in illum charitatem, mundum
eum  esse  decernens,  videlicet  ut  eum  qui  se  illi  in  colloquio

--- PAGE 155 ---
155
sociaverit, non judicet aequalem debere sortiri excommunicationis
vindictam,  sed  potius  immittat  sapientes,  qui  quasi  occulte
consolentur fratrem fluctuantem. 

--- PAGE 156 ---
156
CAPUT XX. De lepra ejus, cui ulcus innatum est, et ejus quem 
ignis exussit, mystice, de distantia haeresiarchae et haeretici. 
"Caro et cutis in qua ulcus natum est, et sanatum, et in
loco  ulceris  cicatrix  apparuerit  alba,  sive  subrufa,
adducetur homo ad sacerdotem." 
Item: 
"Caro et cutis, quam ignis excusserit, et sanata albam
sive  subrufam  habuerit  cicatricem,  considerabit  eam
sacerdos.  Et  ecce  versa  est  in  alborem,  et  locus  ejus
reliqua  cute  humilior,  contaminabit  eum,  quia  plaga
leprae in cicatrice orta est." 
Hactenus  indistinctione  de  lepra  qualiscunque  haeresis  sancta  et
mystica  lex  locuta  est,  nunc  distincte  loquitur,  primum  de  lepra
haeresiarchae, id est ejus a quo haeresis orta est, et ejus qui non
proprio vitio, sed alieno inductus haeretica tabe pollutus est. Denique
quod ulcus innatum, et combustio propriis causis differunt hoc reatus
haeresiarchae, et ejus qui ab illo seducente in anima combustus est
differt. Nam ille proprio vitio ulceratus, mortiferum virus concepit,
iste imprudens forte, dum diviti haeretico adulando quodammodo ad
prunas  distenditur,  et  calefacit  crepitantis  fornaculae  scintillis
evolantibus in crure adustus est. Utriusque lex eadem est. Parum
quippe differt in crimine decipere et decipi posse. 
"Cum, inquit, viderit sacerdos locum leprae humiliorem
carne reliqua, et pilos versos in candorem, contaminabit
eum. Plaga enim leprae orta est in ulcere," 
etc. Quae videlicet lex, quia supradicta est, jam caetera prosequamur:
Hoc tamen non praetereundum quia tunc in carne vel cute jam sanato
ulcere,  quod  innatum  fuerat,  plaga  leprae  orta  est,  quando  homo

--- PAGE 157 ---
157
vitiosus magnarum opum, magni et ardentis ingenii de proprio vitio
correptus  ab  Ecclesia  deterior  factus  est,  et  unius  verbi  gratia,
carnalis vitii quasi ulcere sanato vel constricto, in haeresim lapsus
est,  fecit  schismata  turbavitque  catholicam  pacem,  propria
inflammatus  iracundia.  Talis  Nicolaus  de  Actibus  apostolorum
septimus  (Act.  VI),  diaconus  de  zelo  pulcherrimae  conjugis
increpatus,  respondisse  fertur  ut  quicunque  vellet,  acciperet  eam
uxorem,  et  ob  hoc  infideles  docuisse  quod  apostoli  promiscua
cunctis, communiaque consortia feminarum permitterent. 

--- PAGE 158 ---
158
CAPUT XXI De lepra capitis vel barbae, et caute discernendum 
esse utrum lepra an scabies, sive calvitium sit. 
"Vir sive mulier, in cujus capite vel barba germinaverit
lepra, videbit eos sacerdos. Et si quidem humilior fuerit
locus carne reliqua, et capillus flavus solitoque subtilior,
contaminabit eos, quia lepra capitis ac barbae est: Sin
autem viderit locum maculae aequalem vicinae carni,"
etc., ut supra. 
Et ex hoc loco cognoscere licet quoniam non temere de consuetudine
cujusquam,  praesertim  quae  bono  possit  animo  fieri,  judicium
proferri debeat. Tunc etenim in capite vel barba, quae videlicet pars
corporis non absconditur, nec adeo veste contegitur, lepra germinavit
aut germinasse putatur, quando talem quis consuetudinem in publico
Ecclesiae tenet, quae causam infidelitatis habet, vel habere creditur.
De  hujusmodi,  inquam,  non  temere  judicandum  est.  Potest  enim
evenire, ut quod tinea vel lepra capitis esse putatur, eo quod capilli
fluant, scabies aut calvitium sit, id est, ut quod a fideli vel sana
doctrina  abhorrere  dicitur,  bono  proposito  et  munda  conscientia
teneatur,  ut,  verbi  gratia,  cum  quis  virginitati  impensius  favet,  et
exinde opinio nata est quod conjugia damnet, vel cum fratri carnem
intemperantius  manducanti  detrahit,  et  exinde  occasio  se praebuit
quod, contra Apostolum, bonam Dei creaturam rejiciendam esse (I
Tim.  IV),  docere  velit.  Adducetur,  inquit,  ad  sacerdotem,  et  res,
eodem  ordine  quo  jam  supra  dictum  est,  diligenter  examinabitur,
atque  rei  veritate  comperta,  si  lepra  est,  immundus  homo
adjudicabitur;  si  scabies,  lotis  prius  vestibus,  mundabitur;  si
calvitium, absque ulla interpositione erit mundus. 

--- PAGE 159 ---
159
CAPUT XXII. De leproso separato, quid sit habere vestimenta 
dissuta, caput nudum, os, veste contectum, contaminatum 
se clamare ac sordidum. 
"Quicunque ergo maculatus fuerit lepra, et separatus ad
arbitrium sacerdotis, habebit vestimenta dissuta, caput
nudum, os veste contectum, contaminatum ac sordidum
se  proclamabit.  Omni  tempore  quo  leprosus  est
immundus, solus habitabit extra castra." 
Durus et fortis hic occidentis litterae baculus est, majori confusione
vel  ignominia  miseri  corporis  morbos  anathematizans  quam  ipsa,
quae Deus odit, adulteria. Caeterum, quod vivificans spiritus in isto
loco  dicit  Ecclesiis,  justum  valde  et  rationabile  est.  Qui  enim
haeretica  est  lepra  maculatus  revera  notandus.  quia  profecto
devitandus est. 
"Habebit ergo, inquit, vestimenta dissuta." 
Plane  haereticus  vestimenta  habet  dissuta;  nam  hoc  ipso  quod
haereticus est, illud sibi scidit Christi vestimentum, cujus in typum
milites tunicam ejusdem Christi, Domini scindere noluerunt (Joan.
XIX) unde et schismaticus dicitur, et est, quia videlicet unitatem fidei
unicam  vel  Scripturam  veritatem  scindendo,  ipse  dissutus  et
conscissus est. Habet et 
"caput nudum," 
perdidit  enim coronam spei  Domini, imo  et ipsum perdidit caput
cujus membra sumus, caput, inquam, Ecclesiae Christum, 
"ex  quo  totum  corpus  per  nexum  et  conjunctione
subministratum  est,  et  crescit  in  augmentum  Dei
(Col. II)," 

--- PAGE 160 ---
160
et assumpsit sibi caput inimicorum diabolum, caput ulcerosum, caput
leprosum. Habet et 
"os veste contectum," 
id est, spiritu fictionis obturatum bilingue et dolosum. 
"Veste, inquam, contectum." 
Summopere namque cavet ne ab illis qui patulum habent discretionis
nasum, fetore suo deprehendatur os vel guttur malignum, de quo alibi
scriptum est: 
"Sepulcrum  patens  est  guttur  eorum,  linguis  suis
dolose agebant, venenum aspidum sub labiis eorum
(Psal. XIII)." 
Nec frustra. Nam 
"contaminatum, inquit, ac sordidum se clamabit." 
Dum enim susurrare se putat haereticus, clamat, dum sibilare lingua
viperea se existimat, latratus ejus omnem auritum hominem exsurdat.
Cum, inquam, in cubiculo suo regi Deo detrahit, avis coeli audit et
nuntiat (Eccle. X), et fit pavor, et admiratio in tota Christi domo,
quae est Ecclesia. Igitur quidquid loquitur haereticus, clamor est, et
turbam concitat. Quid ergo? Omni, inquit, 
"tempore quo leprosus et immundus est, solus habitabit
extra castra." 
Non ergo quisquam haeretico, quem viventem catholicae Ecclesiae
castra  non  recipiunt,  mortuo  veniam  promittat.  Nam  lepra  vel

--- PAGE 161 ---
161
immunditia  haeretica,  quae  in  hac  vita  per  poenitentiam  non
mundatur, post hanc vitam non est unde curetur. 
"Quodcunque  potest  manus  tua,  dicit  Ecclesiastes,
instanter  operare,  quia  nec  opus,  nec  ratio,  nec
sapientia, nec scientia sunt apud inferos, quo tu properas
(Eccle. IX)." 
Omni igitur tempore id est, in saecula saeculorum, sine termino, sine
fine  erit  extra  castra  sempiternae  Ecclesiae,  solus,  quamvis  in
perditorum  multitudine,  solus,  inquam,  et  solitarius  quia  a  Deo
derelictus,  desertor  ac  desertus,  pollutor  et  immundus,  qui  hoc
tempore, dum vivit, non fuerit spiritu reconciliationis emendatus. 

--- PAGE 162 ---
162
CAPUT XXIII. De lepra vestium, et quod leprosa vestis sit 
comburenda, id est scriptura haeretica penitus auferenda. 
"Vestis lanea sive linea, quae lepram habuerit in stamine
sive sub tegmine, aut certe pellis, vel quidquid ex pelle
confectum  est,  si  alba  vel  rufa  macula  fuerit  infecta,
reputabitur  lepra,  ostendeturque  sacerdoti.  Qui
consideratam  recludet  septem  diebus,  et  die  septimo
rursus  aspiciens,  si  crevisse  deprehenderit,  lepra
perseverans est, pollutum judicabit vestimentum et omne
in quo fuerit inventa, et idcirco comburetur flammis." 
Vestis lanea, sive linea, aut certa pellicea, vestis, inquam, quaelibet
leprosa perversa est haeretici scriptura arte texta vel consuta sive
grossiori, ut linea, sive subtiliori eloquio, ut linea, sive de Platone,
caeterisque philosophis Deo mortuis, sumpta ut vestis pellicea, de
mortuis  utique  animalibus  contracta.  Itaque  si  maculam  habuerit
albam  vel  rufam,  id  est  si  quidpiam  discrepuerit  ab  universitate
Scripturarum, sive humili, sive grandiloquo sermone, 
"lepra," 
scilicet haeretica perfidia 
"reputabitur" 
ab eo qui legerit vel audierit, 
"ostendeturque sacerdoti," 
viro videlicet verum Scripturarum sensum atque judicium habenti,
cui, qui non ostenderit, tanquam pro consensu damnabilis erit. 
"Qui consideratam recludet septem diebus," 

--- PAGE 163 ---
163
id est, non temerarium proferet judicium, sed conferet cum omni
auctoritate Scripturarum, 
"et si lepram crevisse," 
id est, si vere haeresim esse 
"deprehenderit, comburetur flammis." 
Nullo enim modo melius aut citius haeretica scriptura de memoria
perit.  Comburetur  itaque  leprosa  vestis,  scilicet  prava  scriptura
flammis  visibilibus,  nam  leprosus  scriptor  insanabilis,  scilicet
haereticus  impoenitens,  cremabitur  flammis  inexstinguibilibus,
flammis aeternis, flammis gehennalibus. Quo contra vestis illa, quam
operata est mulier sapiens, quaesivit enim lanam et linum, et operata
est consilio manuum suarum, vestiet virum illius nobilem, dabiturque
ei de fructu manuum suarum, et laudabunt eam in portis opera ejus
(Prov. XXXI). 
"Quod si eam viderit non crevisse," 
id est, putaverit haeresim non esse, et id quod pravum sonat bono
sensu accipi posse, 
"praecipiet, et lavabunt id in quo lepra est," 
id est, praedicabit vel exponet coram omnibus illum verbi sensum,
qui sanus vel utilis est. 
"Et cum viderit faciem pristinam non reversam," 
id  est,  nihil  prodesse  lectoribus  sive  auditoribus  sanam
interpretationem suam, 

--- PAGE 164 ---
164
"igne comburet," 
ut praedictum est. 
"Sin autem obscurior fuerit locus leprae, postquam vestis
est lota, abrumpet eum, et a solido dividet," 
id est, si cum in uno capitulo error sit aut haeresis, multa fidelia sive
utilia sunt in toto corpore voluminis, dempto vitio, caetera reservabit,
quod facere nonnulli conati sunt de libris Origenis. 
"Quod  si  ultra  apparuerit  in  his  locis  quae  prius
immaculata erant, lepra volatilis et vaga est," 
id est, si ultra de illis quoque scriptorum locis, quae prius videbantur
innoxia,  dissensiones  ortae  et  facta  fuerint  scandala,  debent  igne
comburi,  videlicet  eo  quod  plus  simplicibus  obsint  quam  prosint
sapientibus et discretis, cum sufficiant scripta probatae fidei. 
"Si cessaverit," 
id est, si dissensio vel turbatio legentium ratione sedari potuerit, 
"lavabit ea, quae pura sunt secundo" 
id  est,  defendet  vel  commendabit  ea  quae  catholica  sunt  iterato
testimonio, 
"et munda erunt," 
authentica permanebunt. 

--- PAGE 165 ---
165
CAPUT XXIV . De emundatione leprosi, id est, haeretici, 
et quod mundare mundatum hoc sit reconciliare 
correctum, et quid sit duos offerre passeres. 
(CAP. XIV .) 
"Locutus est Dominus ad Moysen, dicens: Hic est ritus
leprosi:  Quando  mundandus  est,  adducetur  ad
sacerdotem. Qui egressus e castris cum invenerit lepram
esse mundatam, praecipiet ei qui purificabitur, ut offerat
pro  se  duos  passeres  vivos  quos  vesci  licitum  est,  et
lignum cedrinum, vermiculumque et hyssopum, et unum e
passeribus immolari jubebit in vase fictili super aquas
viventes. Alium autem vivum cum ligno cedrino, et cocco
et  hyssopo  tinget  in  sanguine  passeris  immolati,  quo
asperget  illum,  qui  mundandus  est  septies,  ut  jure
purgetur." 
Vere 
"bona" 
et sancta 
"lex, si quis ea legitime utatur (I Tim. I)." 
Vere splendida Moysi facies, si quis eam amoto velamine intueatur
(II Cor. III). Vidimus, intelleximus qualiter ejiciat leprosum, id est
haereticum, eo quod leprosus sit. Nunc videamus qualiter mundet, id
est  reconciliet  illum,  ubi  mundatus,  ubi  in  catholica  fide  fuerit
correctus;  hoc  enim  est  mundare  mundatum,  scilicet  reconciliare
correctum. 
"Ut offerat, inquit, pro se duos passeres." 

--- PAGE 166 ---
166
Passer Christum significat hoc loco, qui et in psalmo loquitur: 
"Vigilavi, et factus sum sicut passer solitarius in tecto
(Psal. CI)," 
id est resurrexi et ascendi in coelum, separatus ab hominibus, ad
modum  passeris  solitarii  in  tecto,  separati  ab  aliis  avibus,  et
quiescentis in loco suo. Sed duo passeres offerendi sunt, 
"et unum, inquit, e passeribus immolari jubebit in vase
fictili super aquas viventes, alium autem tinget vivum in
sanguine passeris immolati," etc. 
Cur hoc, nisi quia oportet eum, qui reconciliatur Ecclesiae, confiteri
Christum quia crucifixus et mortuus est ex infirmitate nostra, et vivit
nunc ex virtute Dei? (II Cor. XIII.) Nam in umbra quidem vel figura
ista  duo  passeres  offeruntur,  sed  in  veritate  essentiae  unus  est
Christus: unus, inquam, idemque una geminae persona substantiae ex
altero crucifixus, ut praedictum est, ex altero jam vivus, ex quo etiam
"jam non moritur, mors illi ultra non dominabitur
(Rom. VI)." 
Igitur oblatis duobus passeribus quos vesci licitum est; utraque enim
jam  dicta  credere  oportet,  unus  immolatur,  et  ex  alio  vivo  cum
sanguine  immolati,  is  qui  mundandus  est  septies  aspergitur,  quia
videlicet  immolatus  est  Christus,  idemque  redivivus  septiformem
dedit  spiritum,  sine  quo  nullus  rite  aspergitur,  ut  peccatorum
remissione mundetur. Hoc in sacramentis Ecclesiae mirabiliter (quod
fidelibus notum est) celebratur. Immolatur passer 
"in vase fictili," 

--- PAGE 167 ---
167
id est, recitatur fides ejus, quae ex infirmitate nostra exstitit passionis
Christi. Et hoc 
"super aquas viventes," 
id  est,  secundum  Scripturas  veritatem  vitae  continentes.  Illic  est
lignum  cedrinum,  vermiculusque  et  hyssopus.  Lignum  cedrinum
imputribile spem significat resurrectionis et incorruptionis futurae;
vermiculus, charitatem; hyssopus herba humilis, qua tumor pulmonis
deponitur,  ipsam  fidem,  qua  corda  nostra  purificantur.  Sine  istis
reconciliatio  non fit.  Immolato  itaque passere  uno, alius  vivus in
sanguine ejus tingitur, quo septies, qui mundandus est aspergatur, ut
rite mundetur, quia videlicet unus idemque Christus mirabiliter, et hic
in  sacramento  suo  quotidie  immolatur,  et  in  coelo  vivit  non
moriturus. Hac fide recepta, qui haereticus fuerit, 
"septies respersus," 
id est, sancto septiformi Spiritu, qui in sola catholica Ecclesia datur,
innovatus, 
"dimittet passerem vivum in agrum, ut avolet," 
confitendo  scilicet  quia  Christus,  ut  praedictum  est,  nunquam
moriturus in aeternum manet. 

--- PAGE 168 ---
168
CAPUT XXV . De mystica observatione leprosi qui mundatus 
est deque caeremoniis suis et oblationibus. 
"Cumque laverit homo vestimenta sua radet omnes pilos
corporis, et lavabitur aqua. Purificatusque ingredietur
castra,  ita  duntaxat  ut  maneat  extra  tabernaculum
septem  diebus,  et  die  septimo  radet  capillos  capitis,
barbamque et supercilia ac totius corporis pilos, et lotis
rursum  vestibus  et  corpore,  die  octavo  assumet  duos
agnos immaculatos, et ovem anniculam absque macula,
et tres decimas similae in sacrificium, quae conspersa sit
oleo  et  seorsum  olei  sextarium.  Cumque  sacerdos
purificans hominem statuerit eum, et haec omnia coram
Domino in ostio tabernaculi testimonii, tollet agnum et
offeret eum pro delicto oleique sextarium," etc. 
Cumque, inquit, laverit homo vestimenta sua, eo videlicet lavacro, de
quo Propheta in psalmo: 
"Lavabo,  inquit,  per  singulas  noctes  lectum  meum,
lacrymis meis stratum meum rigabo (Psal. VI)," 
radet  omnes  pilos  corporis  sui,  id  est  omnes  a  se  superstitiones
haereticas  amputabit,  et  lavabitur  aqua,  id  est  sacra  informabitur
doctrina. Purificatusque, scilicet hoc modo, ingredietur castra; jam
enim ex tunc in catholica reputabitur Ecclesia, ita duntaxat ut 
"maneat extra tabernaculum suum septem diebus," 
videlicet  ne  rudis  adhuc  si  contubernalium  haereticorum  malis
colloquiis misceatur, iterum rediviva illorum lepra corrumpitur. 
"Maneat  inquam,  extra  tabernaculum  suum  septem
diebus," 

--- PAGE 169 ---
169
id est, donec in eo perfecte Christus formetur, cui est iterum pariente
gratia natus. Et ei hoc contrarium non est quod sacerdotibus supra in
consecratione ipsorum praeceptum est: 
"De ostio quoque tabernaculi non exibitis septem diebus
(Lev. VIII)." 
Sacerdotibus namque tabernaculum catholica est Ecclesia. Leproso
autem huic tabernaculum suum haereticorum conventiculum erat. 
"Et  die,  inquit,  septimo,  radet  capillos  capitis,
barbamque et supercilia ac totius corporis pilos." 
Haec  namque  perfectio  et  reformationis  in  eo  qui  barbatus  et
veternosus  haereticus  fuerat,  si  ex  toto  ad  infantiam  innocentiae
redeat, si deposita philosophia et inani fallacia, quae est 
"secundum  traditionem  hominum,  secundum  elementa
mundi," 
et non secundum spiritum (Col. II), in illo qui 
"caput est corporis Ecclesiae (Col. I)," 
tota  exspoliatione  corporis  carnis  reflorescat,  quod  est  capillos
capitis,  id  est  sensus  pristinos  cordis,  barbamque  virilem,  ac
superbiae supercitia, cum totius corporis pilis radere, ut totus homo
novus incedat. 
"Et lotis rursus vestibus et corpore," 
id est iterum atque iterum data confessione, 

--- PAGE 170 ---
170
"die  octavo  sumet  duos  agnos  immaculatos,  et  ovem
anniculam absque macula, et tres decimas similae," 
etc. Haec leprosi ablatio a sacerdotum supradictis oblationibus differt
quod illic vitulum, hircum atque agnum sumi jubet lex, azymorum de
canistro exprimitur eadem quantitas; hic autem 
"duos, inquit, agnos assumet, et ovem anniculam, et tres
similae decimas." 
Plane ab hoc haeretico, qui ab hujusmodi lepra mundatus est, exigi
debet, ut totius vanae  philosophiae rasis superciliis, simplicitatem
fidei sapiat, et ita cum duobus agnis immaculatis, 
"ovem anniculam," 
id  est,  in  duobus  Testamentis  unam  simpliciter  profiteatur  fidem
catholicam. Nam a sacerdote, id est ab eo qui nunquam aberravit a
fide, non tanta solertia requiritur vel exigitur ut sit contentus simplici
fide, quippe qui neminem sollicitum reddidit, quod inquam humana
Deum voluerit ratione comprehendere. Igitur, 
"et tres, inquit, decimas similae assumet in sacrificium." 
Tribus decimis assumptis, septem decimae residuae sunt. Assumet
ergo  tres  similae  decimis,  id  est  tres  confitebitur  pura  mente  et
publica voce unicae deitas personas, ut quas non habebat septem
decimas, scilicet sanctum septiformem Spiritum in catholica matre
Ecclesia recipiat. Sed non satis est sanctam confiteri Trinitatem in
conspectu  Ecclesiae,  nisi  praeeunte  dilectionis  auctoritate  et  erga
Deum et proximum fideliter operante. 
"Conspersa, inquit, simila  sit oleo,  et seorsum  habeat
olei sextarium," 

--- PAGE 171 ---
171
qui videlicet et intus coram Domino conspergitur charitatis oleum, et
foris erga proximum sex opera misericordiae sunt, scilicet esurienti
cibum,  sitienti  dare  potum,  colligere  hospitem,  cooperire  nudum,
visitare infirmum, venire ad eum qui in carcere est (Matth. XXV).
Caetera  praeterimus,  quia  fere  sunt  eadem  quae  superius  in
consecratione sacerdotum, imo in exordio voluminis hujus, pro posse
tractavimus. Nec mirum, quod eodem ritu et sacerdotes consecrantur,
et  qui leprosus fuerat  emundatur, quia,  videlicet  in reconcilatione
haeretici, cuncta sunt agenda mysteria Christianae fidei, per quae
Deo nostro regnum et sacerdotes sumus effecti (Apoc. V), excepto
quod  non  illi  repetitur  lavacrum  carnis,  si  veniat  ab  haereticis,
quamlibet perversis, baptizantibus tamen in nomine Patris, et Filii et
Spiritus sancti 
"Quod si pauper est, et non potest manus ejus invenire
quae dicta sunt," 
etc. Pauper ille est, qui pro parvitate scientiae non penetrat profunda
Scripturarum, quae duobus Testamentis determinatae sunt. 
"Sumet ergo, inquit pro peccato agnum," 
id est pro correctione pestis haereticae, apprehendet apostolicae fidei
symbolum. 
"Decimamque  partem  similae  conspersae  oleo,  et  olei
sextarium," 
id est fidem unam absque subtili discussione, trium personarum, ita
duntaxat  ut  dilectionem  habeat  ergo  Deum  et  proximum,  juxta
sensum supradictum, 
"duos quoque turtures, ait, sive duos pullos columbae,

--- PAGE 172 ---
172
quorum  sit unus pro peccato, et  alter  in holocaustum
(Lev. XII)," 
videlicet duplicem habendo gemitum,  vel  quia dixit et  fecit  quae
catholicae puritatis non sunt, vel quia non dixit et non fecit quae ab
haereticae leprae contagione aliena sunt. Caetera, ut jam dictum est,
praeterimus,  non  enim  eadem  in  omnibus  locis  suis  replicare
compellimur. 

--- PAGE 173 ---
173
CAPUT XXVI. De lepra domorum, cum nuntiata fuerit 
sacerdoti, qualiter consideretur, id est haeresis 
quorumlibet in quovis ordine cohabitantium 
qualiter examinetur. 
"Locutus est Dominus ad Moysen et Aaron dicens: Cum
ingressi fueritis terram Chanaan, quam ego dabo vobis
in possessionem, si fuerit plaga leprae in aedibus, ibit
cujus est domus nuntians sacerdoti, et dicit: Quasi plaga
leprae videtur mihi esse in domo mea. At ille praecipiet,
ut offerant universa priusquam ingrediatur eam, et videat
utrum lepra sit, ne immunda fiant omnia quae in domo
sunt.  Intrabitque  postea,  ut  consideret  domus  lepram,
etc." 
Et hic a superioribus deductus vivificans legis spiritus in promptu est.
Si enim non de lepra carnis, sed de lepra mentis vel peccato carnis
Deo cura vel judicium est, quanto magis de lepra parietum, vel de
lepra lapidum visibilium et insensibilium illi cura non est? Ergo hic
domus, ratione urgente, eo sensu accipianda est quo partes domus
dicimus  singulos  homines.  Et  hoc  nondum  spirituale  est;  nam  et
litteraliter, sicut tribus per familias, sive cognationes, et cognatio per
domos, sic domus per viros plerisque Scripturae locis divisa est. 
"Cum igitur, inquit, ingressi fueritis in terram Chanaan,
quam ego dabo vobis in possessionem, si fuerit plaga
leprae in aedibus," 
etc.  Ex  tunc  terram  Chanaan,  quod  interpretatur  motus  eorum,
ingressi  sumus,  ex  quo,  sub  regibus  Christianis  atque  catholicis
principibus,  licuit  sanctae  Ecclesiae  publicis  regnare  conventibus
divinumque  imperium  coelestibus  gubernare  legibus.  Nam  terra
quidem  Chanaan,  quam  dedit  Dominus  populo  illi  possidendam,
illam  significat  terram  viventium  de  qua  maligni  spiritus  expulsi

--- PAGE 174 ---
174
sunt, quia, secundum nomen Chanaan, motus est pes eorum (Psal.
XCIII), cecideruntque, et stare non poterant (Psal. XXXV); sed quia
per praesentis Ecclesiae januas in illam ingredimur terram, non vane
jam nos ingressos esse dicimus, et beata spe gloriamur, cum adhuc
peregrinantes  in  corpore,  jam  in  coelis  cum  Apostolo  conversari
possimus (Phil. III). 
"Si, inquit, fuerit plaga leprae in aedibus," 
id est, si orta fuerit haeresis in quibuslibet Ecclesiae conventibus,
caenobiisque, vel quibuscunque ordinibus communiter viventibus, 
"ibit cujus domus est, nuntians sacerdoti," 
subauditur eo quod plagam mortiferam per semetipsum sanare non
possit, 
"Tunc enim is, cujus est domus," 
qui  domui  Christi  est  praelatus,  majoris  vel  superioris  quaerere
debebit  praesidium,  cum  per  sesemetipsum  curare  non  poterit
domesticum morbum. 
"At  ille  praecipiet,  ut  efferant  universa  de  domo,
priusquam ingrediatur eam, et videat utrum lepra sit." 
Ingressuro  sacerdote  in  domum,  ut  videat  utrum  lepra  sit  quod
annuntiatum est, an non, prius efferri debent universa, subauditur
quae  efferri  possunt,  quia  videlicet  in  conventu,  vel  coetu
cohabitantium orta dissensione de fide vel dogmatibus, antequam res
examinentur, qui non consentiunt scandala facientibus, ipsum suum
declarare debent studium quo ab aliis dissentiunt. Nam postquam
lepram  haereticam  esse  manifesta  ratio  convicerit,  non  solum
auctoribus, sed et auctorum consentaneis sententia pariter incumbet

--- PAGE 175 ---
175
judicialis. Quare enim praecipiet ut efferant universa. 
"Ne immunda, inquit, fiant omnia, quae in domo sunt," 
videlicet, quando prolatum fuerit convictae immunditiae indicium. 
"Intrabitque postea, ut consideret domus lepram," 
videlicet  postquam  schismatis  partem  utramque  diviseret,
distintamque utriusque habuerit notitiam. 
"Et  cum  viderit  in  parietibus  illius,  quasi  valliculas
pallore  sive  rubore  deformes,  et  humiliores  superficie
reliqua, egredietur ostium domus et statim claudet eam
septem diebus." 
Quod  est  dicere:  Cum  audierit  capitula  disceptantium  omnino  a
pulchritudine  vel  sanitate  sanctarum  Scripturarum  discrepare,
egredietur  tota  aversus  mente,  et  imponet  silentium  immundo
spiritui, scilicet leprae haereticae, 
"septem diebus," 
id est, universae veritatis objecta auctoritate, ut videant vel intelligant
recti et laetentur, et omnis iniquitas oppilet os suum (Psal. CVI). 

--- PAGE 176 ---
176
CAPUT XXVII. Quod si post septem dies invenerit crevisse lepram,
jubeat erui lapides, id est, si post omnes admonitiones perseveravit 
haeresis, expellet ejus auctores, et si nec ita profecerit, 
destruet totam domum haereticam. 
"Reversusque die septimo considerabit eam. Si evenerit
crevisse lepram, jubebit erui lapides in quibus lepra est,
et projiciet eos extra civitatem in loco immundo, domum
autem  ipsam  radi  intrinsecus  per  circuitum,  et  spargi
pulvorem  rasurae  extra  civitatem  in  loco  immundo,
lapidesque alios reponi pro his qui ablati fuerunt, et luto
alio lini domum." 
"Septimo, inquit, die" 
, id est postquam omnem adhibuit sani sermonis diligentiam, 
"reversus, si lepram invenerit crevisse" 
haereticam, 
"jubebit erui lapides in quibus lepra est," 
id est utetur ferro abscissionis, auferendo et expellendo illos qui sunt
ejusdem impietatis auctores, 
"et projiciet eos extra civitatem," 
extra civitatem, inquam, viventis Dei Hierusalem coelestem, extra
pacem ecclesiasticae communionis 
"in loco immundo," 
in diaboli circo vel theatro, vel in maligno malignorum collegio, cum

--- PAGE 177 ---
177
mortuis, cum his qui sunt in inferno, 
"Domum autem ipsam radet intrinsecus per circuitum;" 
nec enim immunis esse poterit ab illorum colluvione totus coetus
cohabitantium, dicente Scriptura: 
"Qui tetigerit picem, inquinabitur ab ea (Eccli. XIII)." 
"Radet, inquam, per circuitum," 
id est, cunctos tam vocis professione quam et manus subscriptione,
anathematizare compellet dogma haereticum, 
"et  sparget  pulverem  rasurae  extra  urbem  in  loco
immundo," 
ut videlicet nihil immundorum, nihil haereticorum sensuum resideat
in tota Dei domo. Sed 
"et lapides alios reponi jubebit pro his qui ablati fuerint," 
scilicet, ut malis male perditis (Matth. XXI), domus impleatur aliis
domesticis,  qui  pro  veritate  fidei,  vel  pacis  catholicae  statu,  jure
competentur in familia Domini. Tandem 
"luto alio liniet domum," 
id  est,  malis  sensibus  exclusis  sedula  praedicatione  ac  meliori
doctrina  totum  reformabit  fidei  vel  catholicae  pacis  statum.  Sin
autem postquam eruti sunt lapides, et pulvis elatus, et alia terra lita,
ingressus  sacerdos  viderit  reversam  lepram  et  parietes  aspersos
maculis,  lepra  est  perseverans,  et  immunda  domus.  Quam  statim
destruent,  etc.,  videlicet  sicut,  post  primam  et  secundam

--- PAGE 178 ---
178
inspectionem, homo leprosus immunditia condemnatur, sic et domus,
post  primam  et  secundam  considerationem,  crescente  lepra,  jure
destruitur, id est sicut haereticus homo post primam et secundum
admonitionem,  devitandus,  sic  et  universa  domus,  sive  Ecclesia
malignantium conciliumque haereticorum, post primam et secundam
orthodoxi sacerdotis visitationem, anathematizandum est, 
"Destruent ergo, inquit, domum et lapides ejus, ac ligna,
atque universum pulverem projicient extra oppidum in
loco immundo," 
videlicet cum illo immunditiae principe diabolo, cui per prophetam
sub nomine Babylonici regis dictum est: 
"Omnes reges gentium universi dormierunt in gloria, in
doma sua. Tu autem projectus es de sepulcro tuo quasi
stirps inutilis, pollutus et obvolutus cum his qui interfecti
sunt gladio (Isa. XIV)." 
"Quod si introiens viderit, lepram non crevisse in domo,
postquam  denuo  lita  est,  purificabit  eam,  reddita
sanitate. Et in purificatione ejus sumet duos passeres,"
etc., ut supra. 

--- PAGE 179 ---
179
CAPUT XXVIII. De eo qui patitur fluxum seminis, id est, 
incontinentiam sermonis, et de ea quae sanguine fluit, 
id est quae cuilibet fratri detrahit, et de mystica 
ejus oblatione si sanata fuerit. 
(CAP. XV .) 
"Vir qui patitur fluxum seminis, immundus erit. Et tunc
judicabitur  huic  vitio  subjacere  cum  per  momenta
singula  adhaeserit  carni  illius,  atque  concrevit  foedus
humor." 
Item: 
"Mulier quae redeunte mense patitur fluxum sanguinis,
septem diebus separabitur." 
Ac deinceps: 
"Mulier quae patitur multis diebus fluxum sanguinis, non
in  tempore  menstruali,  vel  quae  post  menstruum
sanguinem  fluere  non  cessat,  quandiu  huic  subjacet
passioni, immunda erit quasi sit in tempore menstrui." 
Ordinate  post  legem  datam,  leprae  damnabilis,  id  est  haereticae
pravitatis,  legem  edicit  Scriptura  de  fluxu  seminis  et  de  fluxu
sanguinis  menstrui,  id  est  de  incontinentia  oris  murmurosi  et  de
loquacitate linguae detrahentis. Quid est fluxum seminis aut fluxum
pati sanguinis, nisi detractoriis aut etiam criminosis fluere verbis?
Nempe qui detrahit Deo, vel quid blasphemat Deum, et qui detrahit
proximo,  vel  qui  judicat  proximum,  proximi  sunt.  Qui  enim  hoc
tempore  catholicae  pacis,  quando  sufficientibus  orthodoxorum
scriptis lapidata vel obruta est omnis haeresis, proximi quem videt
bona quoque odit, quomodo, vigentibus haereticorum zizaniis, Deo

--- PAGE 180 ---
180
quem non videt posset esse fidelis? Igitur et hic immundus est. Et si
quidem  in  proposito  virtutis,  aut  in  quolibet  eminenti  gradu
constitutus  sit,  vir  est  patiens  fluxum  sanguinis;  si  autem  de
saecularium  plebecula  nulloque  ordinis  ecclesiastici  sive  curialis
munere functus sit,  recte mulier dicatur  patiens fluxum sanguinis
menstrui, quamdiu a detractione linguae non parcit, quandiu scandala
nutrire,  dissensiones  facere  non  cessat.  Et  notandum  quam  caute
dictum sit, quam provide definitum sit. 
"Tunc, inquit, judicabitur huic vitio subjacere, cum per
momenta  singula  adhaeserit  carni  illius,  atque
concreverit foedus humor." 
Quod  est  dicere:  Non  pro  uno  verbo  judicabitur  linguae  vitio
subjacere; nam 
"si quis in verbo non offendit, hic perfectus est vir
(Jac. III)." 
Sed cum indesinenter pro consuetudine adhaeserit ori illius foeda,
atque  humida  loquacitatis  lues, et  suavis  fuerit  gutturi  ejus  panis
hujusmodi, immundus, inquam, et hic erit, verumtamen non aeque ut
leprosus,  nondum  aeque  haereticus.  Nec  enim  habet  haec  lex  ut
separetur, ut habitet extra castra solus. Optime ac legitime sancta
didicit  Ecclesia  portare  et  sustinere,  intra  castra  sua,  qui  sunt
hujusmodi, gemens tamen et dicens: 
"Heu mihi! quia incolatus meus prolongatus est; habitavi
cum habitantibus Cedar, multum incola fuit anima mea.
Cum his qui oderunt pacem erat pacificus (Psal. CXIX)."
Hunc  tenet  modum  discretionis,  ut  cum  his  qui  oderunt  pacem
proximi, quandiu salvo unitatis vinculo potest, pacifica sit: cum his
autem qui oderunt pacem Dei, qui male de Deo loquuntur et sunt

--- PAGE 181 ---
181
haeretici, nullam habeat pacem, aut tolerantium communionis, sed
emundatio talium sine sanguine fit. Ait enim: 
"Si  sanatus  fuerit  qui  hujusmodi  sustinet  passionem,
numerabit septem dies post emundationem sui, et lotis
vestibus ac toto corpore in aquis viventibus, erit mundus.
Die autem octavo, sumet duos turtures, aut duos pullos
columbae,  et  veniet  in  conspectu  Domini  ad  ostium
tabernaculi testimonii, dabit eos sacerdoti," etc. 
Ita, inquam, talium emundatio, et earum mulierum quarum steterit
sanguis et fluere cessaverit, sine sanguine fit, cum emundatio leprosi
nonnisi  cum  sanguine  fiat  passeris  vivi.  Etenim  quicunque  fidei
professione intus sunt, quamvis paleae sint, cum per poenitentiam
mutantur et grana fiunt, solemni reconciliatione non indigent, sed
tantum turturis et columbae gemitus offerant, et salvati sunt. Caetera,
quia manifesta sunt, et similia vel eadem ex parte dicta sunt superius,
studio proficiscendi praeterimus. 

--- PAGE 182 ---
182
CAPUT XXIX. Quod mulier vitio laborans fluentis menstrui, 
a sanctae communionis prohiberi non debeat ingressu. 
Hoc  tamen  de  menstruis  floribus  secundum  litteram
praetereundum  non  est,  quia  jam  in  Evangelio  Christi  mulier
ejusmodi passionem sustinens, Deo immunda non est (Matth. IX).
Nam viro quidem immutanda sit, scilicet, 
"ut vir qui cum ea coierit, tempore sanguinis menstrualis,
immundus sit." 
Et  hac  lege  prohibeatur  cum  ea  coire  vir,  in  quo  certe  multum
conceptibus lex sacra prospicit. Dicuntur enim concepti foetus vitium
seminis  trahere,  ita  ut  leprosi  et  elephantiaci  ex  hac  conceptione
nascantur, et foeda in utroque sexu corpora pravitate vel enormitate
membrorum, sanies corrupta degeneret. Caeterum Deo cur pro hac
passione immunda sit? Etenim ecclesiastica recte censet auctoritas,
quia  mulier  dum  consuetudinem  menstruam  patitur,  prohiberi
ecclesiam ingredi non debet, quia ei naturae superfluitas in culpam
non valet reputari, et per hoc quod invita patitur, justum non est ut
ingressu  Ecclesiae  privetur.  Novimus  namque  quod  mulier  quae
fluxum sanguinis patiebatur, post tergum Domini humiliter veniens,
vestimenti ejus fimbriam tetigit, atque ab ea statim infirmitas sua
recessit (Marc. V). Si autem in fluxu sanguinis posita laudabiliter
potuit Domini vestimentum tangere, cur quae menstruam sanguinis
superfluitatem patitur, ei non licet Domini ecclesiam intrare? Sed
dicis:  Illam  infirmitas  compulit,  has  vero,  de  quibus  loquimur,
constringit consuetudo. Si igitur bene praesumpsit quae vestimentum
Domini  in  languore  posita  tetigit,  quod  uni  personae  infirmanti
conceditur, cur non concedatur cunctis mulieribus quae naturae suae
vitio infirmantur? Sanctae autem communionis mysterium in iisdem
diebus percipere non debet prohiberi. Si autem ex veneratione magna
percipere  non  praesumit,  laudanda  est;  sed  si  perceperit,  non
judicanda. 

--- PAGE 183 ---
183
CAPUT XXX. De mysterio duorum hircorum, quod 
eorum alter Christi, alter Antichristi typus sit. 
(CAP. XVI.) 
"Locutus est Dominus ad Moysen, post mortem duorum
filiorum  Aaron,  quando  offerentes  ignem  alienum
interfecti sunt, et praecepit ei dicens: Loquere ad Aaron
fratrem tuum ne omni tempore ingrediatur sanctuarium,
quod est intra velum, coram propitiatorio, quo tegitur
arca,  ut  non  moriatur,  quia  in  nube  apparebo  super
oraculum,  nisi  haec  ante  fecerit.  Vitulum  offeret  pro
peccato, et arietem in holocaustum," 
etc. Post mysticum atque ordinatissimum sanctae domus Dei statum,
in hac sacra Levitici voluminis scriptura dispositum, iterum ad caput
redditur, id est, ad Aaron summum pontificem et sacrificium ejus. Sic
enim  superius  habuimus,  jubente  Domino,  quia  obtulerit  Aaron
vitulum et duos arietes, vitulum pro peccato, et arietem unum in
holocaustum, ac deinde hircum. Deinde subjuncta est mors filiorum
Aaron,  ac  deinde  discretio  mundorum  atque  immundorum
animantium deinde lex leprosi hominis, et leprosae domus, deinde de
viro patiente fluxum seminis, de femina patiente fluxum sanguinis.
Post haec, inquam, opportuna recapitulatione ad ipsum redditur, cum
haec  ad  Moysen  Dominus  loquitur.  Verum  nonnihil  differt.  Dicit
enim: 
"Quibus cunctis cum lotus fuerit induetur. Suscipietque
ab universa multitudine filiorum Israel duos hircos pro
peccato,  et  unum  arietem  in  holocaustum:  cumque
obtulerit vitulum, et oraverit pro se, et pro domo sua,
hircos  duos  stare  faciet  coram  Domino,  in  ostio
tabernaculi  testimonii,  mittens  super  utrumque  sortes.
Unam Domino, et alteram capro emissario," 

--- PAGE 184 ---
184
etc. Hoc, inquam, nonnihil a superioribus differt: nam illic de capro
emissario  nullus  sermo  est.  Magnum  et  hic  mysterium  est.  Post
mortem duorum filiorum Aaron, quando offerentes ignem alienum
mortui  sunt,  et  mysteria  dicta  sunt,  et  utique  post  perditionem
Judaeorum  qui  nunc  in  peccato  suo  pereunt,  haec  eadem  opere
implenda sunt, tunc summus pontifex, tunc, inquam, cum plenitudo
gentium subintraverit, tempus erit, ut reliquiae salvae fiant Israelitici
populi (Rom. XI). 
"Duos hircos stare faciet in ostio tabernaculi testimonii," 
id est revelato homine peccati, filio perditionis, qui vere hircus est
fetidus pro peccatis propriis, innotescet ipse Christus populo illi, qui
cum pro sua innocentia sit immaculatus Agnus Dei, tanquam hircus
velut peccator oblatus est pro peccatis totius mundi. Tunc mittentur
super  utrumque  sortes,  ut  liquido  constet  cunctis  quis  eorum
benedictus in nomine Patris in multitudine misericordiae advenerit, et
quis maledictus in nomine suo in multitudine irae suae emerserit.
Nam cujus sors a Domino exivit, qui oblatus est pro peccatis nostris,
hic illum alterum 
"interficiet  spiritu  oris  sui,  et  destruet  illustratione
adventus sui (II Thess. II)." 
Jam quia caetera superius dicta sunt, videlicet quid significet quod
pontifex  solus  ingreditur  in  sanctuarium,  sumptum  sanguinem
fundens super cornua altaris per gyrum, aspergens digito septies, et
expians, atque sanctificans illud ab immunditiis filiorum Israel, nunc
de capro emissario, quod restat dicendum est. 

--- PAGE 185 ---
185
CAPUT XXXI. Quod vivens hircus qui emittitur, ipse sit 
Antichristus. 
"Offerat, inquit, hircum viventem, et posita utraque manu
super caput ejus, confiteatur omnes iniquitates filiorum
Israel, et universa delicta atque peccata eorum. Quae
imprecans  capiti  ejus,  emittet  illum  per  hominem
paratum in desertum," etc. 
Hircus  iste,  ut  praedictum  est,  Antichristus  est.  Vivens,  inquam,
hircus,  quippe  qui  non  veniet  ut  Christus,  pro  peccatis  hominum
moriturus,  sed  omnino  causae  vel  morti  ejus  contrarius.  Unde  et
dicitur Antichristus, id est, Christo contrarius. Nam in typum ejus
Barabbas latro seditionis auctor et homicidii (Matth. XXVII), vivens
est dimissus, et nunc usque super illos seditionibus atque homicidiis
tyrannizat  diabolus:  noster  vero  hircus  pro  peccatis  nostris  est
mortuus;  mortuus,  inquam,  semel  peccato,  nunc  enim  vivit  Deo
(Rom. VI). 
"Omnes,  inquit,  iniquitates  filiorum  Israel,  universa
delicta atque peccata eorum imprecans capiti ejus," 
omnium  quippe  animarum  sanguis  universus  in  caput  ejus
redundabit, 
"emittet eum per hominem paratum in desertum," 
id  est  praecipitabit  in  infernum,  in  manibus  patris  ejus  diaboli,
hominis utique mali et viri iniqui, de quo paterfamilias in Evangelio
dicit: 
"Inimicus homo hoc fecit (Matth. XIII)." 
Secundum  hanc  significationem  turpe  nimis  est  hominis  illius

--- PAGE 186 ---
186
ministerium  significantis  diabolum,  qui  in  solitudinem  inferni
deportabit illum hircum suum. Sed audi quod postmodum sequitur: 
"Ille  vero  qui  dimiserit  caprum  emissarium,  lavabit
vestimenta  sua,  et  corpus  aqua,  et  sic  ingredietur
castra." 
Porro hoc loco, quod hircum illum attrectavit, et ad horam typum
gessit totius munditiae Principis, 
"lavabit vestimenta sua" 
non ante ingressurus castra. Sed et ipse Aaron, quia capiti ejusdem
hirci manum utramque imposuit, 
"lavabit  carnem  suam  in  loco  sancto,  indueturque
vestimentis  suis.  Vitulum  autem  et  hircum,  qui  pro
peccato fuerant immolati, et quorum sanguis illatus est,
ut in sanctuario expiatio compleretur, asportabunt foras
castra, et comburetur igni," 
etc. Haec superius exposita sunt, sed hoc loco, ut supradictum est,
recapitulantur, videlicet idcirco quia non alterius, ejusdem Domini
nostri Jesu Christi sanguine, qui 
"ut  sanctificaret  per  suum  sanguinem  populum,  extra
portam passus est (Hebr. XIII)," 
reliquiae Israel salvabuntur. 

--- PAGE 187 ---
187
CAPUT XXXII. Sententia legis de non comedendis morticinis, et 
cur Abraham uxorem habens sororem suam, contra legem hanc 
non fecerit dicentem: "Juxta consuetudinem Aegypti non facietis."
(CAP. XVII.) Dehinc paucis interpositis, quae et intellectu
plana  sunt,  et  jam  diversis  locis  exposita  sunt,  recapitulationem
prosequitur,  et  quaenam  sint  illa  immunda,  quorum  ab  esu,  vel
contactu  populum  sanctum  sancta  lex  absterreat,  manifestius
eloquitur 
"Anima, inquit, quae comederit morticinum, vel captum a
bestia  tam  de  indigenis,  quam  de  advenis,  lavabit
vestimenta sua et semetipsum aqua, et contaminatus erit
usque ad vesperum, et hoc ordine mundus fiet." 
Hoc et superius dictum fuerat, ac subinde: 
"Haec sunt, inquit, animalia, quae comedere debetis de
cunctis animantibus terrae (Lev. XI)," 
et haec atque haec inter immunda reputabitis. Nam si quaeras, quae
sunt immunda, quae Deus odit, (CAP. XVIII.) 
"Juxta  consuetudinem,  inquit,  terrae  Aegypti  in  qua
habitastis non facietis, et juxta morem regionis Chanaan,
ad quam ego introducturus sum vos, non agetis." 
Ac deinceps: 
"Omnis homo ad proximam sanguinis sui non accedet." 
Nam vere haec animalia sunt immunda, animalia cadaverosa, quae
populus Dei comedere, id est in sui consortium admittere non debet,
scilicet, omnes homines ista facientes, haec immunda et irrationabilia

--- PAGE 188 ---
188
perpetrantes, turpitudinem matris, vel patris discooperientes, sororis
ex  patre,  sive  sororis  ex  matre  ignominiam  revelantes.  Quod  si
objicias:  Ergo  Abraham  contra  Dei  placitum  fecit,  sororis  suae
turpitudinem revelando; Sara enim soror ejus fuit filia patris ejus, et
non matris. Respondebimus quia hoc, juxta consuetudinem gentium,
fecit, quam Deus hoc loco interdicit. De quibus cum educeret eum
Deus,  jam  antea  soror  nupserat  illi.  Necdum  scripto  legis,  imo
necdum voce Dei praeceptum acceperat hujusmodi. 
"Ubi autem praeceptum non est, nec praevaricatio
(Rom. IV)." 
Haec,  inquam,  facientes homines,  et  quomodocunque  sanguineam
turpitudinem  discooperientes,  mulieris  menstruatae  foeditatem
revelantes, cum uxore proximi coeuntes, de semine suo dantes idolo
Moloch, et per ignem transferentes, hi et caeteri operarii iniquitatis
coinquinati et immundi sunt, quibus nihil est mundum (Tit. I). Haec
enim de homine exeunt, et juxta evangelicam veritatem, coinquinant
hominem (Matth. XV), nam 
"quod  intrat  in  os,  inquit,  non  coinquinat  hominem
(ibid.)." 
Et  in  his  nullam  impendimus  moram  quaerendo  mysteriorum
profunditatem,  quoniam  in  superficie  manifestam  habent  justitiae
rationem,  transgressoribus  reatum  perennem,  auditoribus  imo
factoribus suis magnam parantia conscientiae requiem. 

--- PAGE 189 ---
189
CAPUT XXXIII. De tribus solemnitatibus anni, quis sit mensis 
azymorum, quis primitivorum, quis congregatarum frugum. 
(CAP. XXIII.) 
"Locutus est Dominus ad Moysen, dicens: Loquere filiis
Israel, et dices ad eos: Hae sunt feriae Domini sanctae,
quas  celebrare  debetis  temporibus suis.  Mense primo,
quarta decima die mensis ad vesperum phase Domini est,
et quinta decima die mensis hujus solemnitas azymorum
Domini est," etc. 
Trium  solemnitatum  continuata  ratio  planius  hic  ordinata  est,  de
quibus in Exodo Dominus: 
"Tribus, inquit, vicibus per singulos annos mihi festa
celebrabitis, solemnitatem Azymorum, solemnitatem
mensis Primitivorum, solemnitatem quoque in exitu
anni, quando congregaveris omnes fruges tuas de
agro (Exod. XXIII)." 
De solemnitate Azymorum nunc dicit: 
"Quarta  decima  die  mensis  primi  ad  vesperum  phase
Domini est," 
sive pascha, id est, transitus. De solemnitate mensis Primitivorum. 
"Cum, inquit, ingressi fueritis terram, quam ego dabo
vobis,  et  messueritis  segetem,  feretis  manipulos
spicarum, primitias messis vestrae ad sacerdotem, qui
elevabit  fasciculum  coram  Domino,  ut acceptabilis  sit
vobis altero die Sabbati, et sanctificabit illum." 

--- PAGE 190 ---
190
Ac deinceps: 
"Numerabitis ergo ab altero die Sabbati, in quo obtulistis
manipulum  primitiarum,  septem  hebdomadas  plenas,
usque  ad  alteram  diem  expletionis  hebdomadae
septimae,  id  est  quinquaginta  dies,  et  sic  offeretis
sacrificium novum Domino," etc. 
Haec  solemnitas mensis primitivorum,  qui mensis apud Hebraeos
Theseri,  apud  Romanos  autem  Junius  dicitur:  haec,  inquam,
solemnitas,  Primitivorum  dicitur,  et  festivitas  Hebdomadarum.
V ocatur etiam Graece Pentecostes, id est quinquagesimus dies. De
solemnitate congregatarum frugum. 
"Mense,  inquit,  septimo,  prima  die  mensis  erit  vobis
Sabbatum  memoriale  clangentibus  tubis,  et  vocabitur
sanctum.  Omne  opus  servile  non  facietis  in  eo,  et
holocaustum offeretis Domino," etc. 

--- PAGE 191 ---
191
CAPUT XXXIV . De ejusdem solemnitatibus 
et de causis singularum. 
Tres  istae  solemnitates  legales  causas  habent  notissimas,
magnaque  et  praeclara  commemoratione  digna  testantur  Dei
beneficia. Solemnitatis Azymorum, solemnitatis, inquam, paschalis
causa illa est, quia 
"in  manu,  inquit,  forti  eduxit  nos  Dominus  de  terra
Aegypti, de domo servitutis. Nam, cum induratus esset
Pharao, et nollet nos dimittere, occidit Dominus omne
primogenitum in terra Aegypti, a primogenito hominis
usque ad primogenitum jumentorum (Exod. XIII)." 
Solemnitatis Primitivorum sive Hebdomadarum, causa haec est, quia
mense tertio egressionis de terra Aegypti, pepigit Dominus foedus
cum filiis Israel, et legem dedit in tabulis scriptam digito Dei. Pactio
foederis non tertio, ut plerique negligenter legentes, sed quarto die
mensis tertii, qui est quinquagesimus a quarta decima luna, vel die
mensis primi sic acta est. 
"Tulit  Moyses  dimidiam  partem  sanguinis  et  misit  in
populo,  partem  autem  residuam  fudit  super  altare.
Assumensque  volumen  foederis,  legit  audiente  populo.
Sumptum  quoque  sanguinem  respersit  in  populum,  et
ait:  Hic  est  sanguis  foederis,  quod  pepigit  Dominus
vobiscum, super cunctis sermonibus his (Exod. XXIV)." 
Solemnitatis mensis septimi, quae dicitur festivitas Tabernaculorum,
ea  causa  est,  quia  a  die  egressionis  eorum  de  terra  Aegypti,  per
quadraginta  annos  in  tabernaculis  habitaverunt,  tandemque
consumpta generatione illa, quia murmuraverunt contra Dominum,
filii eorum terram repromissionis ingressi sunt (Num. XIV). Causa
haec  partim  tristitiae,  partim  laetitiae  est.  Tristitiae,  quia  corpora

--- PAGE 192 ---
192
patrum in deserto prostrata sunt. Laetitiae, quia filii ipsorum terram,
ut  praedictum  est,  ingressi  sunt.  Proinde  celebritas  haec  in
recordationem  utriusque  rei  prius  cum  tristitia,  postmodum  cum
laetitia peragi jussa est. Ait enim: 
"Decimo die mensis hujus septimi dies Expiationum erit
celeberrimus, et vocabitur sanctus. Affligetisque animas
vestras in eo, et offeretis holocaustum Domino. Omnis
anima, quae afflicta non fuerit die hoc, peribit de populis
suis." 
Hoc pro recordatione malorum, quia, sicut praedictum est, corpora
patrum  per  quadraginta  annos  in  deserto  prostrata  sunt,  eo  quod
detraxissent terrae quam inspexerant exploratores apud filios Israel,
dicentes: 
"Terra  quam  lustravimus,  devorat  habitatores  suos
(Num. XIII)," etc.
Hoc est 
"jejunium septimi, et jejunium quinti, et jejunium decimi,
erit  domui  Juda  in  gaudium  et  laetitiam  et  in
solemnitates praeclaras (Zach. VIII)." 
In gaudium et laetitiam ait, videlicet post afflictionem. Unde et hic
postmodum dicit: 
"A  quinto  decimo  die  mensis  septimi,  quando
congregaveritis  omnes  fructus  terrae  vestrae,
celebrabitis ferias Domini septem diebus. Die primo et
die  octavo  erit  Sabbatum,  id  est  requies,  sumetisque
vobis  die  primo  fructus  arboris  pulcherrimae,
spatulasque  palmarum,  et  ramos  ligni  densarum

--- PAGE 193 ---
193
frondium,  et  salices  de  torrente,  et  laetabimini  coram
Domino Deo vestro," 
videlicet, quia post culpam murmuris, vel detractionis, qua patres
eorum  terrae  detraxerunt,  et  pro  qua  corpora  illorum  in  deserto
prostrata  sunt,  gaudium  successit  filiorum  qui  terram  introierunt,
idcirco  solemnitatis  hujus  prima  celebritas  est  jejunium,  ultima
laetitia, vel gaudium. Utriusque rei, scilicet afflictionis agendae, uno,
id  est  decimo  die,  et  gaudii  septem  diebus,  a  quinto  decimo  die
celebrandi praeconium est. 
"Prima dies mensis Sabbatum, id est festum memoriale et
sanctum est clangentibus tubis," 
scilicet, ut audientes clangorem tubarum sint ad festa ventura parati,
et eodem die feriati. Nam 
"omne opus, inquit, servile non facietis in eo, et offeretis
holocaustum Domino." 

--- PAGE 194 ---
194
CAPUT XXXV . Quod aarum optimam magisque divinam causam 
habeat solemnitas Hebdomadarum, quae Graece dicitur 
"pentecoste", et quod septem hebdomadas altera 
die Sabbati lex numerari jussit. 
Harum solemnitatum trium optimam magisque divinam habet
causam festivitas Hebdomadarum, quae, ut supra dictum est, Graece
dicitur Pentecostes. Nam magna quidem beneficia Dei fuerunt quod a
Pharaonis  dominatione  liberavit  Deus  populum  illum,  quod
introduxit  illum  in  terram  pro  qua  juravit  patribus  eorum,  sed
maximum atque optimum fuit quod supradicto modo pepigit cum eo
foedus, ut esset Deus ipsorum. Nam illa bona quidem, sed transitoria
fuerunt,  hoc  bonum  et  optimum  est,  quia  sempiternum.  Unde
pulcherrime atque sanctissime legis sanctae auctoritate provisum est
ut  haec  solemnitas,  anno  quo  Salvator  passus  est,  in  illam  diem
occurreret  quae,  ex  Evangelio  Christi,  propter  ejusdem
resurrectionem et propter sancti Spiritus adventum melius ac dulcius
fulget. Ait enim: 
"Qui elevabit fasciculum coram Domino, ut acceptabilis
sit pro vobis, altero die Sabbati et sanctificabit illum." 
Ac deinceps: 
"Numerabitis ergo ab altero die Sabbati, in quo obtulistis
manipulum  primitiarum,  septem  hebdomadas  plenas,
usque  ad  alteram  diem  expletionis  hebdomadae
septimae,  id  est  quinquaginta  dies,  et  sic  offeretis
sacrificium novum Domino." 
Quaenam  fuit  altera  dies  Sabbati,  nisi  dies  post  Sabbatum,  dies
Dominica, qua Christus resurrexit? Dum ergo non a vespera quartae
decimae lunae paschalis, non ab ipsa immolatione agni, sed ab altera
die  Sabbati,  quotocunque  loco  infra  Paschae  dies  occurrerit,

--- PAGE 195 ---
195
quinquaginta  dies  incipiunt  numerari,  profecto  liquet  quia  dies
Pentecostes Judaeorum in Dominicam tunc erupit. Quinquagenarius
quippe numerus a qua incipit in eamdem feriam semper concluditur.
Ita fit ut nos atque Judaei saepius eadem die sanctum Pentecosten
celebremus, eo quod nequaquam eodem die quo illi agnum suum
jugulant, sed quo fasciculum coram Domino de manipulis spicarum
primitias  messis  offerunt,  nos  quoque  paschale  sacrificium
offeramus.  Hoc  vere  sanctum,  hoc  vere  magnum  mysterium  est.
Nunquid enim de insensibili spicarum fasciculo cura est Deo? An
non potius propter istum fasciculum nostrum, haec fieri jussit, de quo
in Canticis sponsa dicit: 
"Fasciculus mirrhae dilectus meus mihi (Can. I)," 
subjungens protinus: 
"Botrus Cypri dilectus meus mihi (ibid.)." 
Qui enim fascienlus mirrhae propter passionis amaritudinem, ipse
idem botrus Cypri dicitur propter resurrectionis dulcedinem. Annon,
inquam,  in  providentia  resurrectionis  hujus  fasciculi,  qui
resurrecturus erat altera die Sabbati, illum talem fasciculum jussit
haec sancta et mystica lex elevari coram Domino altera die Sabbati?
Itaque causa  praesens est cur dies, quo Spiritus sanctus apostolis
missus est, is ipse Judaeis completio Pentecostes est, cum secundum
terminos illius anni, dies idem, a vespertina immolatione agni, jam
quinquagesimus  tertius  exstiterit.  Unde  merito  laudanda  studiosa
sanctae  Ecclesiae  fides,  vel  industria,  quae  hoc  praefinivit  ut,
quacunque  feriarum,  sanguinei  Judaei  suum  trucident  agnum  vel
haedum,  exspectetur  altera  Sabbati,  quo  illi  secundum  legem
primitias messis elevare consueverunt, id est spicarum fasciculum, et
tunc demum nostrum vitalem elevemus fasciculum, dicentem: 
"Exsurrexi et adhuc sum tecum (Psal. CXXXVIII)." 

--- PAGE 196 ---
196
Igitur  solemnitatum  trium,  maximam  magisque  coelestem  habet
causam festivitas Hebdomadarum, et idcirco magis placet ac delectat
nos quod Dominica dies earum principium ac finis est, ut Christianae
laetitiae diem utrobique Judaei celebraverint etiam invidentes. 

--- PAGE 197 ---
197
CAPUT XXXVI. De eadem altera Sabbati, et quomodo Judaei, 
vel quare, festivitates a die in diem transponere soliti sunt. 
Ut Josephus quoque in libro Antiquitatum scribit. 
"Altera Sabbati luna decima sexta debet intelligi, quia
videlicet decima quinta cum sit sancta, atque solemnis,
Sabbatum generali nomine dicitur, eo quod non liceat in
illo  die  quidpiam  operari.  Sed  constat  profecto,  quod
anno Dominicae passionis cum, secundum Evangelium,
quinta feria, decima quarta luna evenisset, decima sexta
luna Sabbatum  fuit. Num  ergo una eademque  dies, et
propter  se  Sabbatum,  et  propter  praecedentem  diem
Paschae,  altera  fuit  Sabbati?  Hic  jam,  antiquam
Judaeorum  consuetudinem  nosse  operae  pretium  est,
quae hujusmodi est: Mos illis est ut, ubicunque vitare
praevalent,  nunquam  duo  Sabbata,  id  est  duos  dies
festos, quibus operari non liceat continuent. Multa enim,
aiunt, nobis importuna fierent, atque incommoda, verbi
gratia,  in  curandis  funeribus,  quae  interdum  a  prima
vespera prioris Sabbati servata, in quartum diem fetoris
molestiam generarent. Idcirco ubi quinta feria paschalis
terminus,  id  est  decima  quarta  luna  evenisset,  agnum
quidem  eadem  nocte  comedebant,  sed  sequentis  diei
solemnitatem relinquebant in Sabbatum transferendam." 
Hoc praescito nemo miratur cur, quando Dominus passus est, cum
praeterita vespera Judaei agnum comedissent, quem et ipse Dominus
cum discipulis manducaverat, Judaeis tamen judicia habere vacaverit,
cum esset luna decima quinta, quae dies ex lege sancta esse debuerat
atque solemnis. Claret igitur quia nihil omnino repugnat, quoniam,
sicut jam dictum est, ea die qua Christus resurrexit, Judaei suum
spicarum  fasciculum  levaverunt,  atque  exinde,  quinquaginta  dies
computando, die qua Spiritus sanctus datus est apostolis, completum,

--- PAGE 198 ---
198
et ipsi suam Pentecosten celebraverint. Hic est ille agnus de quo nunc
mystice dicitur: 
"Atque  in  eodem  die,  quo  manipulus  consecratur,
caedetur agnus immaculatus anniculus in holocaustum
Domini." 
In holocaustum, inquam, Domini, et non in esum, sicut in vespera
paschali.  Etenim  in  illa  quidem  specie,  qua  seipsum  dedit
manducandum apostolis suis, Agnus Dei in vespera paschali, in illa,
inquam,  specie  panis  et  vini,  ita  sacrificamus  ut  et  manducemus
eumdem  Agnum  Dei,  in  illa  vero  specie,  qua  resurrexit  altera
Sabbati, nequaquam illum comedimus, sed adolemus in holocaustum
Domini, ut totus integer, atque incolumis sedeat a dextris Dei. Sunt et
aliae  Judaeis  transpositiones  ejusdem  diei  festi,  quas  licet  ex
abundanti sit scribere, non tamen praeterimus, sicut accepimus ab
illis. Non solum enim sexta feria, sed et secunda et quarta Dominica
quoque,  diem  Paschae  celebrare  fugiunt.  Nam,  si  secunda  feria
Pascha celebrarent, dies Propitiationis, id est decimus dies mensis
septimi, qui a die Paschae centesimus septuagesimus tertius est, in
sextam feriam illis eveniret, quo nihil omnino illis operari licet. Si
quarta  feria  Pascha  celebrarent,  Dominicam  diem  propitiationis
haberent, et utrobique duo Sabbata, id est duos dies festos continuos
habentes,  praedictis  incommodis  laborarent.  Verumtamen  horum
omnium quae dicta sunt, si ab eis authenticam quaeras rationem,
nullam  omnino  de  Scripturis  proferre  possunt,  fatenturque  has
traditiones  non  Dei  esse  aut  Moysi,  sed  magistrorum  suorum
Scribarum et Pharisaeorum. Caeterum nunc infelices qualiter agant
non curandum est, quippe qui nec locum, nec oblationem habentes,
legem, ut ipsi fatentur, non observant, nec ab altero die Sabbati, sed
ab ipsa vespera paschali suos quinquaginta dies computant. 

--- PAGE 199 ---
199
CAPUT XXXVII. Quod nostra Azymorum festivitas Christus 
sit, et nostra Pentecoste adventus Spiritus sancti, et nostra 
congregatarum frugum laetissima festivitas Natalis Domini. 
Porro nobis trium solemnitatum anni nostri totae spirituales,
totae sunt causae coelestes. Nam 
"Pascha nostrum immolatus est Christus (I Cor. V)," 
quo  non  a  Pharaone  homine,  sed  a  Pharaone  diabolo,  aeterna
liberatione liberati sumus. Nostra Pentecostes, id est quinquaginta
dierum  festivitas,  adventus  est  Spiritus  sancti,  quo  cum  nobis
gentibus foedus gratiosum pepigit Deus, linguas omnium gentium
tribuens  apostolis,  ut  esset  unde  vel  quomodo  gratiam  istam
audiremus. Nostra festivitas de congregatis fructibus terrae in exitu
anni est nostra festivitas, Nativitas scilicet Jesu Christi Filii Dei, in
qua vere fructus terrae nostrae congregamus, terrae, inquam, nostrae,
terrae virgineae, de qua promittentem audivimus Spiritum sanctum: 
"Dominus  dabit  benignitatem,  et  terra  nostra  dabit
fructum suum (Psal. LXXXIV)." 
Hoc  plane  mirabiliter  delectari  possumus,  quod  secundum
Romanorum  computationem,  tunc  anni  exitum  habemus,  quando
praedictae  terrae  nostrae  fructum  suscipimus,  quando  de  Virgine
natum Deum et hominem corde, et ore manibusque bajulamus. Sed
et, secundum Graecorum observationem, itidem tunc anni exitus est,
quando de Nativitate Christi omni populo gaudium et laetitia est.
Caeterum, quod in Exodo dicit haec sacra lex, ut jam dictum est: 
"Solemnitatem  quoque  in  exitu  anni,  quando
congregaveris  omnes  fruges  tuas  de  agro,  custodies
(Exod. XXIII)," 

--- PAGE 200 ---
200
et hic, id est in Levitico, 
"mense septimo" 
id agendum esse conset hoc, nonnisi secundum annum Aegyptiorum
a quibus tunc illi profecti fuerant, stare potest quia videlicet non
Hebraeis, sed Aegyptiis circa Septembrem quae apud illos dicitur
Thot, exitus vel initium anni est. Gentium ergo, id est Romanorum ac
Graecorum  computistas  hoc  maxime  delectet  quod  in  exitu  anni
ipsorum  Christus  natus  est,  in  quo  terrae  nostrae  fructus
congregavimus,  in  quo  et  Scripturarum  sanctarum  veritatem
impletam accipimus. Audiamus igitur, quod dicitur: 
"Sumetisque  vobis  die  primo  fructus  arboris
pulcherrimae,  spatulasque  palmarum,  et  ramos  ligni
densarum frondium, et salices de torrente, et laetabimini
coram Domino Deo vestro." 
"Laetabimini," 
inquit, hoc plane nos gentes facimus in praedicto nostri anni exitu,
tanto tripudio virginei ventris excipientes fructum ut manifeste sic
quoque verum comprobemus oraculum, quo dictum est: 
"Et ipse erit exspectatio gentium (Gen. XLIX)." 
Quae unquam nox, in tota multitudine noctium annuarum, tantam
meruit  laetitiam  universorum  ordinum  utriusque  sexus,  senum,
juvenum, adolescentium, puerorum atque puellarum? 
"Annuntio vobis, inquit angelus, gaudium magnum, quod
erit omni populo (Luc. II)." 
Et verum dixit, nam ita est, etiam in isto flebili et misero mundo.

--- PAGE 201 ---
201
Praecipue intus spiritualis religio, secundum sacrosanctam Romanae
Ecclesiae institutionem laetatur in illo die, imo in illa nocte, coram
Domino  Deo  suo,  sumens  fructus  arboris  pulcherrimae,  id  est
refectionem bis in illa nocte proponens sanctae Eucharistiae. Quid
enim? Nonne corpus et sanguis Filii Dei, quae munera bis offerimus
vel accipimus in illa nocte, fructus sunt arboris pulcherrimae, id est,
Virginis intemeratae? 
"Sumetis,  ait,  et  spatulas  palmarum,  et  ramos  ligni
densarum frondium, et salices de torrente." 
Mirum si non ex loco isto vere inquisitor laetitiae commonitus fuit,
qui sic officia praefatae solemnitatis instituit, ut Navitatem Christi
Filii Dei prae omnibus subsequeretur Stephanus protomartyr, qui ejus
gloriae sempiternae primus martyr occurrit. Deinde Joannes dilectus
Domini, tertio loco Innocentium exercitus, quos funestus Herodes
occidit.  Nam  et  in  illo,  scilicet  protomartyre  victorioso,  revera
spatulas palmarum Ecclesia sancta sustollit; et in isto dilecto Domini,
quasi  ramum  ligni  densarum  frondium,  videlicet  quia  densa  et
altissima Scriptura, ab aeterno incipiens principio fidem rectam hic
exornat ac defendit; in parvulis autem innocentibus quasi salices de
torrente, quippe qui nihil operati, quemadmodum salices fructum non
habentes, subito per solam gratiam ad viriditatem salierunt aeternae
patriae. 

--- PAGE 202 ---
202
CAPUT XXXVIII. De anno septimo terrae sabbato, et de jubilaeo, 
id est remissionis anno, et cur Deus populo illi nihil aliud, sed 
tantum bona temporalia, si obtemperent, polliceatur; mala 
temporalia, si non obtemperent, comminetur. 
(CAP. XXV .) 
"Locutus est Dominus ad Moysen, dicens: Loquere filiis
Israel, et dices ad eos: Quando ingressi fueritis terram,
quam ego dabo vobis, sabbatizet sabbatum Domini. Sex
annis  seres  agrum  tuum,  et  sex  annis  potabis  vineam
tuam,  colligesque  fructus  ejus.  Septimo  autem  anno,
sabbatum  erit  terrae  requietionis  Domini.  Agrum  non
seres, et vineam non potabis. Quae sponte gignit humus,
non  metes,  et  uvas  primitiarum  tuarum  non  colliges
quasi vindemiam." 
Ac deinceps: 
"Numerabis quoque tibi septem hebdomadas annorum, id
est septies septem, quae simul faciunt annos quadraginta
novem. Et clanges buccina mense septimo, decima die
mensis." 
Antequam terram dividat populo suo Dominus 
"in funiculo distributionis (Psal. LXXVII)," 
legem ejusdem terrae praescribit, conditiones proponit, sub quibus
filios Israel non terrae dominos, sed Domini terrae, id est Dei sui,
colonos degere velit. 
"Sanctificabis, ait, annum quinquagesimum, et vocabis
remissionem cunctis habitatoribus terrae tuae. Ipse est

--- PAGE 203 ---
203
enim jubilaeus." 
Idcirco,  inquit,  vocabis  remissionem,  quia  ipse  est  jubilaeus.
Jubilaeus  namque  dimittens  vel  remittens  interpretatur.  Quare
vocabis remissionem, et quare annus ipse est jubilaeus? Ait: 
"Revertetur homo ad possessionem suam, et unusquisque
rediet  ad  familiam  pristinam,  quia  jubilaeus  est,  et
quinquagesimus annus. Non seretis, neque metetis sponte
in agro nascentia, et primitias vindemiae non colligetis." 
"Revertetur, inquit, homo ad possessionem suam," 
subauditur, si necessitate compulsus vendiderit eam. Quo jure? Ait
paulo inferius: 
"Terra non vendetur in perpetuum, quia mea est, et vos
advenae,  et  coloni  mei  estis.  Unde  cuncta  regio
possessionis  vestrae  sub  redemptionis  conditione
vendetur." 
Revertetur itaque homo ad possessionem. 
"Et unusquisque, ait, rediet ad familiam pristinam," 
subauditur, qui paupertate compulsus vendidit se. Hoc enim inferius
dicit: 
"Si paupertate compulsus vendiderit se tibi frater tuus,
usque ad annum jubilaeum operabitur apud te, et postea
egredietur cum liberis suis, et revertetur ad cognationem
et ad possessionem patrum suorum." 
Quo jure? Ait: 

--- PAGE 204 ---
204
"Mei enim servi sunt, et ego eduxi eos de terra Aegypti:" 
Et iterum: 
"Mei  enim  sunt  servi  filii  Israel  quos  eduxi  de  terra
Aegypti." 
Pulchre jus suum agnoscit Deus, ut lege clementiae licito utatur. Sed
quid magnum Domino Deo excelso, possessori coeli et terrae, maris
et  omnium  quae  in  eis  sunt,  quid,  inquam,  magnum  aut  quam
gloriosum praedicere, aut praescribere sibi jus terrae modicae quam
constat  terrae  Syriacae  sinum  esse  non valde  magnum.  Videlicet,
quia hi quibus loquitur pueri sunt, parvuli sunt (Gal. III), amatores
parvorum, cupidi rerum exsilium, avidi bonorum terrestrium, utpote,
necdum cognitores bonorum coelestium. Ergo quantulumcunque sit
hoc bonum ante magni Dei conspectum, pro re et pro tempore, non
dedignatur  ejus  magnificare  commodum,  neque  curat  quale,  vel
quantum sit id quod dat Pater sapiens, dummodo pro illo munere
sibimet  attentum,  sibimet  obnoxium  faciat  puerum.  Et  haec  lex,
magnus et sapiens paedagogus, sed parvum quidem est praemium,
quod pollicetur, ut bonum provocet pueri ingenium, et parva est virga
qua minatur, ut ejusdem deterreat lasciviam. Quid enim pollicetur,
quod comminatur? 
"Si, inquit, in praeceptis meis ambulaveritis, dabo vobis
pluvias temporibus suis, et terra gignet germen suum, et
pomis arbores replebuntur (Lev. XXVI)." 
Ac deinceps: 
"Comedetis  vetustissima  veterum,  et  vetera  novis
supervenientibus projicietis (ibid.)." 

--- PAGE 205 ---
205
Haec et his similia pollicetur, et de regno coelorum nusquam palam
loquitur, quia videlicet populus ille puer erat, necdum quae invisibilia
sive coelestia sperare, sive amare noverat. Deinde dicit: 
"Quod si non audieritis me, nec feceritis omnia mandata
mea,  visitabo  vos  velociter  in  egestate  et  ardore,  qui
conficiat  oculos  vestros,  et  consumat  animas  vestras.
Frustra seretis sementem, quae ab hostibus devorabitur
(ibid.)." 
Item: 
"Emittam  in  vos  bestias  agri,  quae  consumant  vos  et
pecora vestra, et ad paucitatem cuncta redigant, desertae
fiant viae vestrae (ibid.)." 
Ac deinceps: 
"Cumque confugeritis in urbes, mittam  pestilentiam  in
medium vestri, et trademini hostium manibus postquam
confregero baculum panis vestri, ita ut decem mulieres in
uno clibano coquant panes, et reddant eos ad pondus, et
comedetis, et non saturabimini (ibid.)." 
Haec et his similia comminatur, et de gehenna ignis inexstinguibilis,
ubi 
"erit fletus et stridor dentium (Matth. VIII)," 
nusquam palam loquitur, quia videlicet sicut jam dictum est populus
ille puer erat, et mala invisibilia timere non noverat. Itaque Deus non
pro sua magnitudine, sed pro servili sensu, rem parvam quasi grandi
versat molimine, daturus tamen et cum illis bonis exiguis, magna et
aeterna  obedientibus  praemia,  et  cum  illis  malis  transitoriis,

--- PAGE 206 ---
206
sempiterna inobedientibus supplicia. 

--- PAGE 207 ---
207
CAPUT XXXIX. Quod nos eadem terrae Sabbata, non carnaliter, 
sed spiritualiter debeamus observare. 
Caeterum  nos  in  plenitudine  temporis  sumus,  de  qua  vir
magnus, vir perfectus loquitur Apostolus: 
"Et  nos  cum  essemus  parvuli,  sub  elementis  mundi
eramus servientes. At, ubi venit plenitudo temporis, misit
Deus Filium suum, factum ex muliere, factum sub lege, ut
eos,  qui  sub  lege  erant,  redimeret,  ut  adoptionem
filiorum reciperemus (Gal. IV)," 
etc. In hac plenitudine positi, non decet ut convertamur 
"iterum ad infirma et egena elementa (ibid.)," 
videlicet ut nihil aliud arbitremur agi hic, nisi quod arida sonat littera,
dicendo: 
"Sex  annis  seres  agrum  tuum,  et  sex  annis  putabis
vineam  tuam,  colligesque  fructus  ejus,  septimo  autem
anno sabbatum erit terrae requietionis Domini," 
etc. Neque enim pro magno computare dignabuntur Romani, quod
illi populo exiguum terrae sinum Deus dedit, cum et patres eorum
pauci Aenea duce Latium occupare potuerint, et ipsi deinceps orbem
terrae  maximis  et  crebris  bellorum  victoriis  sibimet  subjecerint.
Itaque et ipsi humana ratione possunt adduci, ut credant, quod Deus
majestatis  nunquam  de  illius  terrae  bonis,  sive  meliorum
significatione, nunquam de illius terrae exiguae incommodis, sive
malorum aeternorum invisibilium figuratione verba facere dignatus
sit.  Igitur,  quoniam  misit  Deus Spiritum  Filii  sui  in  corda  nostra
clamantem:  Abba  Pater  (Rom.  VIII),  jam  et  haec  in  spiritu
contemplemur,  ubi  litteram  pro  capacitate  sensuum  exercitatorum

--- PAGE 208 ---
208
jure fastidimus. 

--- PAGE 209 ---
209
CAPUT XL. Quae sabbata nostra sint, et quae terra 
nostra de cujus sabbatis Spiritui sancto cura sit. 
"Sex,  inquit,  annis  seres  agrum  tuum,  septimo  autem
anno sabbatum erit requietionis Domini." 
Puta consiliatorem dixisse Apostolum: 
"Hoc itaque dico, fratres, tempus breve est. Reliquum est
ut qui habent uxores, tanquam non habentes sint (I Cor.
VII)," 
etc. Quae enim est terra nostra, de qua Deo vel Spiritui sancto sit
cura, nisi caro nostra? 
"Sex ergo, inquit, annis seres agrum tuum," 
id est seminabis in carne tua, usque ad sufficientem generationem
filiorum.  Senarius  quippe  numerus  perfectus  est,  et  hoc  loco
spiritualiter pulchre sufficientem prolem significat, pro cujus sola spe
conjugio vacandum est. 
"Septimo anno sabbatum erit terrae requietionis Domini," 
id est post susceptionem filiorum continentiae studebis et castitati
operam dabis, cujus inhabitatione Deus jure debeat delectari. 
"Agrum non seres et vineam non putabis," 
id est, spontaneos carnis motus non sequeris, sed habens agrum sive
vineam,  quasi  non  habens  eris,  id  est  habens  virum  vel  habens
uxorem quasi non habens eris, et hoc modo. 
"Quae  sponte  gignit  humus  non  metes,  et  uvas

--- PAGE 210 ---
210
primitiarum tuarum non colliges quasi vindemiam," 
id est spontaneis, ut praedictum est, carnis motibus fruendo, luxuriam
non exercebis, quasi rem justam aut licitam. 
"Annus enim terrae requietionis est," 
id est tempus est ut ab ejusmodi servitute corruptionis vaces. 
"Sed  erunt  vobis,  inquit,  in  cibum,  tibi  et  servo  tuo,
ancillae  et  mercenario  et  advenae,  qui  peregrinantur
apud  te.  Jumentis  tuis  et  pecoribus  omnia  quae
nascuntur praebebunt cibum." 
Sed mutabis, inquit, opera carnis, opera corruptionis in opera spiritus,
opera gloriae et honoris, ut videant homines quorum quasi servorum
sive ancillarum, quasi mercenariorum et advenarum imperfectio vel
fides  infirmior,  imo  et  quasi  jumentorum  aut  pecorum  carnalis
conversatio bono indiget corroborari exemplo, videant, inquam, et
glorificent Patrem qui est in coelis (Matth. V), quodammodo refecti
quasi cibis ex terra tua praebitis. 

--- PAGE 211 ---
211
CAPUT XLI. Quis noster sit jubilaeus, id est dimittens annus. 
"Numerabis quoque tibi septem hebdomadas annorum," 
id est septem septies, quae simul faciunt annos quadragintanovem. 
"Et clanges buccina mense septimo decima die mensis
propitiationis  tempore  in  universa  terra  tua.
Sanctificabisque  annum  quinquagesimum.  Et  vocabis
remissionem cunctis habitatoribus terrae tuae. Ipse est
enim jubilaeus." 
Jubilaeus, ut supra dictum est, dimittens interpretatur. Quid autem
profecimus  in  schola  hujus  sanctae  legis,  in  disciplina  legis  et
Evangelii, si non didicimus dimittere debita fratribus nostris, debita,
inquam,  id  est  peccata  debitoribus  nostris?  Siquidem  Dominus
noster, proposita parabola de homine rege qui voluit rationem ponere
cum servis suis, ita conclusit: 
"Sic  et  Pater  meus  faciet  vobis,  si  non  remiseritis
unusquisque  fratri  suo  de  cordibus  vestris  (Matth.
XVIII)." 
Dixerat enim illi Petrus: 
"Domine, quoties peccabit in me frater meus, et dimittam
ei? Usque septies? Non, inquit, dico tibi usque septies,
sed usque septuagies septies (ibid.)." 
"Sanctificabis ergo, inquit, annum jubilaeum, " 
id est sancta et charitativa remissione peccantem in te, et poenitentem
suscipies fratrem tuum, peccantem, inquam, non usque septies, qui
numerus insolubilis est, neque enim per partes aequas dividi potest,

--- PAGE 212 ---
212
et insolubile peccatum impoenitentis significat; sed septem vicibus
septies,  qui  numerus  solubilis  est,  sive  septuagies  septies,  qui
numerus item in partes aequas dividi potest, significatque peccatum
quod  solvi  potest,  quia  videlicet  frater  qui  peccavit,  cum
poenitentiam  agat,  corrigibilis  est.  Hoc  vere  sanctum,  atque
pulcherrimum  jubilaei  festum  est,  evangelica  clangente  buccina,
concelebrandum, ita ut revertatur homo in possessionem suam, et
unusquisque redeat ad familiam pristinam, id est ut omni discordia
soluta,  omnes  habeant  cor  unum  et  animam  unam,  serventque
unitatem spiritus et integrum pacis vinculum (Ephes. IV), canentes: 
"Ecce quam bonum et quam jucundum habitare fratres in
unum (Psal. CXXXII)." 

--- PAGE 213 ---
213
CAPUT XLII. De eadem dimissione legitima, secundum legem 
domorum redimendarum, aliam quidem earum quae in 
urbibus muratis, atque aliam earum, quae in agris 
sive in villis sunt, et de Levitarum aedibus. 
Sed debet ipsa remissionis causa esse festivitas. Sunt enim
plerique, quod valde absurdum est, faciles ad remittendam injuriam
Dei, difficiles et tardi ad donandam injuriam suam. Nimirum hoc
potius bene constituti et bene eruditi animi est, quod facilis sit ac
promptus ad remittendam injuriam sui, tardior autem ad donandam
injuriam Dei. Subsequitur ergo discretus, ac providus legis spiritus, et
dicit: 
"Qui  vendiderit  domum  intra  urbis  muros,  habebit
licentiam redimendi, donec unus impleatur annus. Si non
redemerit,  et  anni  circulus  fuerit  evolutus,  emptor
possidebit eam, et posteri ejus in perpetuum, et redimi
non poterit  etiam  in  jubilaeo.  Si  autem  in  villa  fuerit
domus, quae muros non habet, agrorum jure vendetur. Si
autem  redempta  non  fuerit,  in  jubilaeo  revertetur  ad
dominum." 
Domorum venditio, mentium abalienatio est. Quoties enim quisque,
peccati captus dulcedine, semetipsum perdit, profecto domum valde
necessariam pro nihilo vendit. Unde per prophetam Dominus dicit: 
"Gratis venundati estis (Isa. LII)." 
Ipsae autem domus aliae intra muros urbis venditae consistunt, aliae
in villa sunt, quia videlicet est quando in Deum, est quando quis in
proximum peccet. Et quidem utrumque pertinet ad Deum,  sed in
redemptione differt plurimum. Unde ad filios suos dicit Heli: 
"Si peccaverit vir in virum, placari ei potest Deus. Si

--- PAGE 214 ---
214
autem in Deum peccaverit vir, quis orabit pro eo (I Reg.
II)." 
Qui igitur vendiderit, inquit, 
"domum intra urbis muros, habebit licentiam redimendi,
donec unus impleatur annus. Si non redemerit, et anni
circulus fuerit evolutus, emptor possidebit eam, et posteri
ejus  in  perpetuum,  et  redimi  non  poterit  etiam  in
jubilaeo." 
Quod est dicere: 
"Qui  nominatur  fornicator,  aut  avarus,  aut  idolis
serviens, aut maledicus, aut ebriosus (I Cor. V)," 
qui, inquam, talis existens vel quidpiam hujusmodi faciens, etiam
defendere  voluerit  opera  sua,  quandiu  quidem  superest  illi  vitae
tempus, potest et licentiam habet poenitendo et emendando peccatum
suum redimere et ab Ecclesia solvi, si vult. Si autem non poenituerit
et  impoenitentem  comprehenderit  vitae  terminus, emptor  diabolus
possidebit animam ejus, et quia non est deploratum in isto, nec 
"remittetur peccatum ejus in futuro saeculo (Matth. XII)." 
Si autem in villa fuerit domus, quae muros non habet, id est si in
proximum  admissum  fuerit  peccatum,  quod  muro  defensionis
roboratum non est, agrorum jure vendetur, id est veniali conditione
tenebitur. Nam 
"si  ante,  inquit,  redempta  non  fuerit,  in  jubilaeo
revertetur ad Dominum," 
id  est  etiamsi  ante  finem  vitae  non  condigna  satisfactione

--- PAGE 215 ---
215
compensatum fuerit, is, in quem peccavit proximus, non solum licito,
verum etiam laudabiliter orabit pro eo, ut remittatur ei peccatum. 
"Aedes Levitarum quae in urbibus sunt semper possunt
redimi. Si redemptae non fuerint in jubilaeo revertentur
ad dominos," 
etc. Is venditor domus suae, intra muros urbis constitutae, Levita est,
qui, quamvis in Deum peccaverit, eumque superbe contempserit, non
tamen tandiu in peccato permanet, donec eum invitum fetor suus
publicet, sed aspirante Deo compunctus, peccati sui causam adhuc in
anima  sua  latentem,  spirituali  seniori  per  semetipsum  patefacere
studet,  praeoccupans  faciem  Domini  in  confessione  (Psal.  XCII),
quod utique legitimum est quasi ordinis Levitici, id est boni ac sancti
propositi. Ejusmodi, inquit, 
"aedes Leviticae semper redimi possunt, etsi redemptae
non fuerint, in jubilaeo revertentur ad dominos," 
quia  videlicet  culpae  etsi  in  praesenti  saeculo  non  satis  dignis
poenitentiae fructibus redemptae fuerint, saltem in futuro venia non
carebunt, 
"sic tamen quasi per ignem" 
purgatorium (I Cor. III). Origenes de eo quod hic dictum est, 
"si non redemerit, et anni circulus fuerit evolutus, emptor
possidebit eam in perpetuum, et redimi non poterit," 
nescio quid volens: 
"Semel  tantum,  inquit,  in  Ecclesia  est  poenitentiae
locus." 

--- PAGE 216 ---
216
Verum quomodocunque ille dixerit, ille magis sensus eligendus est,
qui neque sapientium auctoritatem, nec simplicium fidem laedit. 

--- PAGE 217 ---
217
CAPUT XLIII. De eo quod ait: "Si paupertate compulsus 
vendiderit se tibi frater tuus," quam sapienter oporteat 
humilem poenitentium confessionem attendere. 
Oportet  hic  confessionis  susceptorem  doctum  esse  lege
divina, cautumque discretione praecipua, ut sciat qua mensura, qua
moderatione  redemptionum  singularum  taxet  pretia,  id  est  qualia
quibusque  pro  modo  culparum,  vel  pro  possibilitate  confitentium
poenitentiae imponet onera. Dicit ergo adhuc lex sancta, lex juxta et
bona: 
"Si paupertate compulsus vendiderit se tibi frater tuus,
non  eum  opprimes  servitute  famulorum,  sed  quasi
mercenarius aut colonus erit. Usque ad annum jubilaeum
operabitur apud te et postea egredietur cum liberis suis,
et revertetur ad cognationem et ad possessionem patrum
suorum. Mei enim servi sunt, et ego eduxi eos de terra
Aegypti." 
"Si, inquit, paupertate," 
id est spiritu timoris compulsus, 
"vendiderit se tibi frater tuus," 
quod  videlicet  facit  quando  pro  reatu  timens,  et  compunctus
semetipsum  judicio  Dei  per  ministrum  Dei  subjicit,  ut  veniam
salutemque mercetur, facturus pro redemptione animae suae quidquid
a te fuerit jussus. Ut quid enim se tibi subjicit, nisi quia paupertas
eum  compellit,  illa,  inquam,  paupertas,  in  qua  ponit  Dominus
beatitudinis principium, dicendo: 
"Beati  pauperes  spiritu,  quoniam  ipsorum  est  regnum
coelorum?" (Matth. V .) 

--- PAGE 218 ---
218
Nisi enim haec illam angeret, qui forsitan natilibus, sensu quoque,
aut etiam curiae fascibus te potior est, nunquam consilium salutis
suae a te cum poena pudoris sui mendicaret. 
"Non ergo, inquit, eum opprimes servitute famulorum," 
videlicet de tua confisus justitia, tanquam tu ipse misericordia Dei
non  indigeas,  quemadmodum  pharisaeus  ille,  qui  peccatricem
mulierem secus pedes Domini flentem videns, arenti corde fontem
misericordiae deprehendebat: 
"Hic, inquit, si esset propheta, sciret quae et qualis esset
mulier, quae tangit eum, quia peccatrix est (Luc. VII)." 
Utique tali si mulier haec eadem paupertate compulsa, semetipsam
vendidisset,  non  eam  paterna  pietate  suscepisset,  sed  servitute
famulorum  oppressisset,  imo  et  quod  pejus  est  calcibus  forte
repulisset. 
"Sed quasi mercenarius, inquit, et colonus erit," 
id  est  veniam  peccatorum,  pro  qua  servit,  per  tuum  ministerium
impetrabit,  tecumque  in  gratia  vel  justitia,  qua  dilatatus  es,  sine
angustia receptus habitabit. 
"Usque ad annum jubilaeum operabitur apud te, " 
id est usque ad remissionem sperandam indictos sibimet abs te faciet
fructus dignos poenitentiae, et postea revertetur ad cognationem et
possessionem patrum suorum, scilicet recipiendo pristinae dignitatis
vel officii gradum. Non enim peccata, quae tali modo prodita sunt,
honore vel gradu proprio privant auctorem suum, cum et David dicat:

--- PAGE 219 ---
219
"Docebo iniquos vias tuas (Psal. L)," 
qui utique grande crimen admiserat. 
"Mei enim, inquit, sunt servi, et ego eduxi eos de terra
Aegypti." 
Ac si dicat: Idcirco non opprimes, ut praedictum est, quia non tibi se
subjecit, sed mihi; non tuo, sed meo timore confessus est quod fecit,
et  ego  inspiratione  occulta  vocavi  illum  de  peccatorum  suorum
tenebris, ut veniret ad lucem consilii tui. 
"Non veneant conditione servorum, nec affliges eum per
potentiam, sed metuito Deum tuum." 
Ac si dicat: Non agetur cum his qui ejusmodi sunt, sicut cum his qui
in servili nequitia perseverantes deprehensi vel a judicibus convicti
sunt, 
"sed metuito, inquit, Deum tuum," 
videlicet 
"considerans ne et tu ipse tenteris (Gal. VI)." 
Nam, qui se existimat stare, 
"videat, inquit, ne cadat (I Cor. X)." 
"Metuito, inquam, Deum tuum," 
et temetipsum in alterius calamitate defle, quia fortasse in similibus
aut lapsus es, aut labi potes, si non lapsus es. 

--- PAGE 220 ---
220
"Servus et ancilla sit vobis de nationibus qui in circuitu
vestro sunt, et de advenis qui peregrinantur apud vos." 
Illos,  ait,  in  fortitudine  et  terrore  opprimite,  quos  arguit  servilis
conditio  morum,  qui  nisi  quasi  cum  armis  quaesiti  fuissent,  ad
modum  belli,  quo  de  nationibus,  quae  in  circuitu  sunt,  laboriosa
victoria fit et capiuntur, qui hostes vel rebelles fuerunt, nunquam
prodidissent reatum suum. In illos, inquam, severius vindicate, qui
non voluntaria confessione peccatum suum prodiderunt, sed per alios
est cognitum. 

--- PAGE 221 ---
221
CAPUT XLIV . De eo qui in te, id est te sciente, peccaverit, 
qualiter veram circa illum disciplinam moderari debeas 
secundum quod ait: "Si invaluerit apud te manus 
advenae et peregrini." 
"Si invaluerit apud vos manus advenae atque peregrini,
et attenuatus frater tuus vendiderit se ei, aut cuiquam de
stirpe ejus, post venditionem potest redimi. Qui voluerit
ex fratribus suis, redimet eum," etc. 
In omnem partem periculi lex spiritualis magnam clementiae manum
porrigit. Quid enim, si neque ipse peccator delictum suum prodidit,
neque publice per alium cognitus est, sed tu solus nosti? Nunquid
statim divulgabis? Non utique: Sed 
"vade, inquit, Dominus, et corripe eum inter te et ipsum
solum: Si te audierit, lucratus eris fratrem tuum (Matth.
I)." 
"Si  ergo,  inquit,  invaluerit  apud  vos  manus  advenae
atque peregrini." 
Peregrinus iste diabolus est, qui tunc apud nos invalescit, quando in
his qui nostri sunt, 
"incrassatur  pars  ejus,  ut  ait  Habacuc,  et  cibus  ejus
electus (Habac. I)." 
Nam de hoc peregrino ad David a Domino missus Nathan loquitur: 
"Duo  viri  erant  in  civitate  una,  unus  dives,  et  alter
pauper (II Reg. XII)." 
Ac deinceps: 

--- PAGE 222 ---
222
"Cum  autem  peregrinus  quidam  venisset  ad  divitem,
parcens ille sumere de ovibus et bobus suis, ut exhiberet
convivium peregrino illi, qui venerat ad se, tulit ovem
viri pauperis (ibid.)," etc. 
Peregrinus ergo, et ab omni civitate Dei profugus, imo et refuga,
diabolus  est,  quem  supervenientem  David  eo  tempore  excepit,  et
quasi  grandi  convivio  nebulonem  pavit,  quando  uxorem  Uriae
adulteravit, ipsumque gladio filiorum Amon interfecit. 
"Si  igitur,  inquit,  invaluerit  apud  vos  manus  advenae
atque peregrini," 
id est, diaboli, 
"et attenuatus," 
id est tentatione superatus, 
"frater tuus vendiderit se ei," 
videlicet quomodo David semetipsum vendidit, 
"post venditionem potest redimi," 
nec enim debet post peccatum poenitentia denegari. 
"Qui voluerit ex fratribus suis redimet eum," 
videlicet corripiendo inter se et ipsum solum (Matth. XVIII), et ita
lucrando eum, faciendo etiam quod Apostolus ait: 
"Alter alterius onera portate, et sic adimplebitis legem

--- PAGE 223 ---
223
Christi (Gal. VI)." 
"Sin autem et ipse potuerit, redimet se," 
praeveniendo scilicet omnem correptionem spontanea confessione, ut
supra dictum est. Redimet se, ait: 
"Supputatis duntaxat annis a tempore venditionis usque
in annum jubilaeum, et pecunia qua venditus fuerat juxta
annorum numerum, et ratione mercenarii supputata. Si
plures fuerint anni qui remanent, usque ad jubilaeum,
secundum hos reddet et pretium," etc. 
Supputare annos a tempore venditionis usque ad annum jubilaeum,
pecuniamque juxta annorum numerum id plane est pura ac sincera
confessione  aperire,  rarius  an  crebrius  peccatum  sit  iteratum,  et
secundum peccati  frequentationem suscipere  poenitentiae  pensum.
Neque enim, si, verbi gratia, adolescens semel et fortuito casu cum
virgine  peccavit,  aut  semel  furtum  fecit,  eadem  poeniteutiae
quantitate  plectendus  est  qua  et  ille  qui  saepius  peccatum  ipsum
incidit. 

--- PAGE 224 ---
224
CAPUT XLV . De bonis quae promittit Deus, deque malis 
quae comminatur quasi carnalibus, quomodo a nobis 
spiritualiter recte intelligantur. 
(CAP. XXVI.) 
"Ego Dominus Deus vester: Non facietis vobis idolum,"
etc. 
Confimaturus  praecepta  moxque  digna  promissurus  praemia,
summam auctoritatem promittit Deus et Dominus majestatis. Quae
autem promittat bona, vel quae comminetur mala, spiritualis homo
non minus in spiritu videt quam in littera. Neque enim expositione
indiget  quas  nobis  mandata  sua  custodientibus  det  pluvias
temporibus suis, quae terra gignat germen, quae pomis suis arbores
repleantur,  quae  messium  tritura,  quae  vindemia,  quae  sementis
succedat,  quem  panem  comedamus  in  saturitatem,  quam  pacem
habeamus  in  finibus  nostris,  quae  sint  malae  bestiae  quas  Deus
auferat, et quis sit gladius qui terminos nostros non transeat, quae
comedamus  vetustissima  veterum,  et  quae  vetera  quibus  novis
supervenientibus projiciamus. Clarum quippe nobis est quae pluviae
nostrae coelestes doctrinae sunt, terra nostra Ecclesia, arbores singuli
homines, messis vel vindemia communia justitiae opera, panis noster
vivus panis, qui de coelo descendit, et pax nostra Christus est, malae
bestiae  maligni  spiritus,  gladius  aeterna  damnatio,  vetustissima
comedenda  antiquissima  Decalogi  praecepta,  auxilio  Dei  bene
implenda,  vetera  novis  supervenientibus  projicienda,  caeremoniae
veteres  in  spiritu  custodiendae,  vetustate  litterae  contempta.  Haec
enim  omnia  Divinitatis  ope  nobis  bene  proveniunt,  propter
praecedentis fidei meritum. E contrario quae mala comminatur non
audientibus mandata sua Dominus Deus plana sunt intellectui tam in
littera quam in spiritu. 
"Visitabo vos, inquiens, velociter in egestate et ardore," etc. 

--- PAGE 225 ---
225
Et  quidem  spiritualia  magis  quam  carnalia,  aeterna  potius  quam
transitoria mala metuenda sunt, et aeterna magis quam transitoria
bona  diligenda  sunt.  Verumtamen  et  pro  temporalibus  bonis  Deo
supplicare, et contra mala temporalia ejus opem flagitare, nulla nos
Scriptura vetat. 

--- PAGE 226 ---
226
CAPUT XLVI. De eo quod ait: "Homo qui votum fecerit," etc., 
et quod gravissimum sit non reddidisse quod voveris. 
(CAP. XXVII) 
"Homo qui votum fecerit et voverit, et spoponderit Deo
animam suam, sub aestimatione dabit pretium. Si fuerit
masculus,  a  vigesimo  anno  usque  ad  sexagesimum
annum, dabit quinquaginta siclos argenti, ad mensuram
sanctuarii. Si mulier triginta, a quinto autem anno, usque
ad  vigesimum  masculus  viginti  siclos,  femina  decem,"
etc. 
Notandum in primis votum ex praecepto non esse, quamvis dicat
psalmus: 
"Vovete et reddite (Psal. LXXV)." 
Nempe quod dicit 
"vovete," 
non ex auctoritate jubentis, sed ex animo est consulentis, quod autem
addit, 
"et reddite," 
jam ex auctoritate imperantis est. Etenim ut voveat, aut non voveat
quis in potestate habet, postquam autem voverit, jam ex necessitate
reddit, quia debet. Deinde sciendum quia non satis Deo charus est,
imo  Deo  indignus  est,  qui  rem  suam  illi  quidem  offert,  seipsum
autem sibi retinet. Nam si recte quidem obtulit, quia cui debuit Deo
obtulit, sed non recte divisit, quia quod erat melius Deo negavit,
quod vilius, dedit. Unde et assimilatur Cain qui Deo quidem fruges

--- PAGE 227 ---
227
terrae obtulit, sed cor in malo detinuit (Gen. IV). Igitur et lex Domini
sancta  votum  animae  proponit,  deinde  et  votum  rei  possessae
subjungit, dum dicit: 
"Homo  qui  votum  fecerit  et  voverit  et  spoponderit
animam suam," etc. 
Ac deinceps: 
"Animal, inquit, quod immolari potest Domino, si quis
voverit, sanctum erit, et mutari non poterit," etc. 
Per periphrasim, id est per circumlocutionem, trinamque non verbi,
sed sensus ejusdem repetitionem, dicendo: 
"qui  votum  fecerit  et  voverit  et  spoponderit  voti
tenorem," 
quantus  esse  debeat,  intimare  contendit.  Et  revera  non  solum  in
austeritate legis, sed et in dulcedine Evangelii gravissimum et valde
periculosum est non reddidisse quodcunque voveris. Nam in Actibus
apostolorum Petro dicente: 
"Anania, cur tentavit Satanas cor tuum mentiri te Spiritui
sancto, et fraudare de pretio agri? (Act. V .)," 
etc. 
"Audiens  Ananias  haec  verba,  cecidit  et  exspiravit
(ibid)." 
Verumtamen hanc voti occidentem litteram, Ecclesia in Evangelio
Christi detrimentum facit, atque abjicit, quod videlicet carnali populo
permissum est, sic vovere animam suam, ut non redemisse, reatus

--- PAGE 228 ---
228
esset, votum persolvisse, sacrilegium esset. Eo modo potius homo
Christianus animam suam voveat, quo cum voverit, redimere non
liceat, et si non voverit, sine dubio perdat. Quomodo? scilicet, ut
peccato moriatur, et justitiae vivat (Rom. VI), ut mundo crucifixus
sit, mortificando membra sua super terram (Col. III), et sic odiendo
animam suam, in vitam aeternam custodiat eam (Joan. XII). 

